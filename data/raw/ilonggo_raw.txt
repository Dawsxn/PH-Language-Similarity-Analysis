1 Amo ini ang lista sang mga katigulangan ni Jesu-Cristo nga kaliwat ni David nga kaliwat man ni Abraham. 2 Si Abraham amay ni Isaac, si Isaac amay ni Jacob, si Jacob amay ni Juda kag sang iya mga utod nga lalaki. 3 Si Juda amay ni Fares kag ni Zera nga ang ila sini iloy si Tamar. Si Fares amay ni Esrom, kag si Esrom amay ni Aram. 4 Si Aram amay ni Aminadab, si Aminadab amay ni Naason, si Naason amay ni Salmon, 5 si Salmon amay ni Boaz kag ang iya sini iloy si Rahab. Si Boaz amay ni Obed kag ang iya sini iloy si Ruth. Si Obed amay ni Jesse, 6 kag si Jesse amay ni Haring David. Si David amay ni Solomon kag ang iya sini iloy amo ang asawa anay ni Urias, 7 si Solomon amay ni Rehoboam, si Rehoboam amay ni Abias, si Abias amay ni Asa, 8 si Asa amay ni Josafat, si Josafat amay ni Joram, si Joram amay ni Uzias, 9 si Uzias amay ni Joatam, si Joatam amay ni Acaz, kag si Acaz amay ni Ezequias. 10 Si Ezequias amay ni Manases, si Manases amay ni Amon, si Amon amay ni Josias, 11 si Josias amay ni Jeconias kag sang iya mga utod nga lalaki, sang tion nga ang mga taga-Israel ginbihag pakadto sa Babilonia. 12 Sa tapos sang pagkabihag pakadto sa Babilonia, amo pa ini ang mga katigulangan ni Jesus: si Jeconias amay ni Salatiel, si Salatiel amay ni Zorobabel, 13 si Zorobabel amay ni Abiud, si Abiud amay ni Eliaquim, si Eliaquim amay ni Azor, 14 si Azor amay ni Sadoc, si Sadoc amay ni Aquim, si Aquim amay ni Eliud, 15 si Eliud amay ni Eleazar, si Eleazar amay ni Matan, si Matan amay ni Jacob, 16 kag si Jacob amay ni Jose nga bana ni Maria nga amo ang iloy ni Jesus nga ginatawag Cristo. 17 Gani may katorse ka mga kaliwatan halin kay Abraham tubtob kay David, kag may katorse man ka mga kaliwatan halin kay David tubtob sang pagbihag sang mga Israelinhon pakadto sa Babilonia, kag katorse pa gid ka kaliwatan halin sa pagdala sang mga Israelinhon sa Babilonia tubtob ang Cristo natawo. 18 Amo ini ang nahanabo sang si Jesu-Cristo natawo. Ang iya iloy nga si Maria kalasalon na kay Jose, pero sa wala pa sila makasal nasapwan ni Maria nga nagabusong na sia sa gahom sang Espiritu Santo. 19 Si Jose nga kalasalon sa iya isa ka tawo nga matarong, pero indi sia luyag nga mahuy-an si Maria sa mga tawo. Gani ginpakamaayo niya ang pagbiya sa iya sa tago lang. 20 Samtang ginabinagbinag ni Jose ini nga butang, ang isa ka anghel sang Ginoo nagpakita sa iya sa damgo nga nagasiling, “Jose, kaliwat ni David, indi ka magkahadlok sa pagpangasawa kay Maria, kay sia nagapanamkon paagi sa gahom sang Espiritu Santo. 21 Magaanak sia sing lalaki, kag pagahingalanan mo sia nga Jesus, kay magaluwas sia sang iya mga katawhan sa ila mga sala.” 22 Karon ini tanan nahanabo agod matuman ang ginhambal sang Ginoo paagi sa propeta, 23 “Ang isa ka birhen magabusong kag magaanak sang isa ka bata nga lalaki, kag pagatawgon sia nga Emanuel,” nga kon sayuron, “Ang Dios kaupod naton”. 24 Gani sang pagmata ni Jose gintuman niya ang ginsugo sang anghel sang Ginoo, kag iya ginpangasawa si Maria. 25 Pero wala si Jose magtandog kay Maria tubtob nga nag-anak sia sing lalaki, kag ginhingalanan ni Jose ang bata nga Jesus. 1 Sang natawo na si Jesus sa banwa sang Betlehem nga sakop sang Judea sa panahon nga si Herodes ang hari, may nag-abot sa Jerusalem nga mga tawo halin sa Sidlangan, nga nakatuon sang mga bituon. 2 Nagpamangkot sila, “Sa diin na bala ang bata nga natawo nga manginhari sang mga Judio? Nakita namon ang iya bituon sa sidlangan, kag nag-abot kami sa pagsimba sa iya.” 3 Sang pagkabati sini ni Haring Herodes natublag gid sia, subong man ang tanan nga mga tawo sa Jerusalem. 4 Gani ginpatawag niya ang tanan nga mga pangulo sang mga pari kag ang mga manunodlo sang Kasugoan kag nagpamangkot sia sa ila, “Sa diin bala matawo ang Cristo?” 5 Nagsabat sila, “Didto sa banwa sang Betlehem nga sakop sang Judea, kay amo ini ang ginsulat sang propeta: 6 ‘Kamo nga mga taga-Betlehem sa duta sang Juda, ang inyo banwa indi amo ang pinakakubos sa nagapanguna nga mga siudad sang Juda. Kay sa inyo katawhan magagikan ang isa ka pangulo nga magatuytoy sa akon mga tawo nga Israelinhon.’” 7 Dayon ginpatawag ni Herodes sing tago ang mga bisita halin sa Sidlangan kag nagpamangkot sing maid-id sa ila kon san-o gid nagpakita ang bituon. 8 Dayon ginpakadto niya sila sa Betlehem kag ginmanduan, “Lakat kamo kag pangitaa sing maid-id ang bata, kag kon inyo sia makita pahibal-a ninyo ako, agod makakadto man ako kag magsimba sa iya.” 9-10 Sang mabatian nila ang ginsiling sang hari, naglakat sila. Sang nagapanglakaton sila, nakita nila ang bituon nga nakita nila anay sa Sidlangan. Nagkalipay gid sila sang makita nila ang bituon. Nag-una ini sa ila kag nagdulog sa ibabaw sang lugar sa diin nahamtang ang bata. 11 Nagsulod sila sa balay kag nakita nila ang bata kaupod sang iya iloy nga si Maria. Nagluhod sila kag nagsimba sa bata. Dayon ginbuksan nila ang ila mga dala, kag nagdulot sila sa iya sang bulawan, insyenso, kag mira. 12 Ginpaandaman sila sang Dios sa damgo nga indi sila magbalik kay Herodes, gani nagpauli sila paagi sa lain nga dalan. 13 Sang makahalin na ang mga bisita, ang anghel sang Ginoo nagpakita kay Jose sa damgo kag nagsiling, “Bangon ka, dalha ang bata kag ang iya iloy kag magpalagyo kamo sa Ehipto. Pabilin kamo didto tubtob magsiling ako sa inyo nga maghalin kamo kay si Herodes magapapangita sang bata sa pagpatay sa iya.” 14 Gani si Jose nagbangon kag gindala ang bata kag ang iloy sini sa sina gid nga gab-i pakadto sa Ehipto, 15 sa diin sila nag-estar tubtob nga si Herodes napatay. Ini nahanabo agod matuman ang ginsiling sang Ginoo paagi sa propeta, “Gintawag ko ang akon anak nga lalaki halin sa Ehipto.” 16 Sang mahibal-an ni Herodes nga ginpalapaw sia sang mga bisita gikan sa Sidlangan, naakig gid sia. Nagmando sia nga pamatyon ang tanan nga mga bata nga lalaki sa Betlehem kag sa iya sini palibot nga mga banwa halin sa duha ka tuig paidalom, suno sa tion nga iya nahibal-an sa mga bisita kon san-o nagpakita ang bituon. 17 Sa sini natuman ang ginsiling ni Jeremias nga propeta: 18 “Isa ka tingog ang nabatian sa banwa sang Rama. Ang tingog sang pagpanalambiton kag paghinibi. Si Raquel nagahibi tungod sa iya mga kabataan, indi gid sia malugpayan, kay sila nagkalamatay.” 19 Sang napatay na si Herodes, ang anghel sang Ginoo nagpakita paagi sa damgo kay Jose nga didto sa Ehipto 20 kag nagsiling, “Bangon ka, dalha ang bata kag ang iya iloy kag balik ka sa duta sang Israel kay patay na ang mga nagahingabot sa kabuhi sang bata.” 21 Gani si Jose nagbangon, gindala ang bata kag ang iloy sini, kag nagbalik sa duta sang Israel. 22 Pero sang pagkabati ni Jose nga si Arquelao nga isa sang mga anak ni Herodes nga amo na karon ang nagagahom sa Judea, nahadlok sia magkadto didto. Sa tapos sia mapaandaman sa damgo, nagkadto sia sa probinsya sang Galilea. 23 Didto sia nag-estar sa banwa nga gintawag Nazaret, agod matuman ang ginsiling sang mga propeta, “Pagatawgon sia nga Nazareno.” 1 Sa sadtong mga adlaw nag-abot si Juan nga manugbautiso nga nagawali sa desierto sang Judea. 2 Nagsiling sia, “Untati ninyo ang pagpakasala, kay ang Ginharian sang langit malapit na!” 3 Si Juan amo ang tawo nga gintumod ni Isaias nga propeta sang magsiling sia: “Nagawali sing mabaskog ang isa ka tawo sa desierto, ‘Amana ninyo ang alagyan para sa Ginoo, maghimo kamo sing tadlong nga dalan nga iya pagaagyan!’” 4 Ang bayu ni Juan nahimo sa bulbol sang kamelyo, kag ang iya paha panit. Ang iya kalan-on apan kag dugos sa talon. 5 Nagkadto sa iya ang mga tawo nga halin sa Jerusalem, halin sa bug-os nga probinsya sang Judea kag halin sa tanan nga mga lugar sa palibot sang Suba sang Jordan. 6 Gintuad nila ang ila mga sala kag ginbautisohan niya sila sa Jordan. 7 Sang pagkakita ni Juan nga madamo ang mga Fariseo kag mga Saduceo nga nagpalapit sa iya sa pagpabautiso, nagsiling sia sa ila, “Mga kaliwat sang man-og! Sin-o bala ang nagsiling sa inyo nga makapalagyo kamo sa kaakig sang Dios nga madali na lang mag-abot? 8 Pamatud-i ninyo sa inyo mga buhat nga naghinulsol kamo sang inyo mga sala. 9 Indi kamo maghunahuna nga makapalagyo kamo sa silot paagi sa pagsiling nga si Abraham amo ang inyo amay. Nagasiling ako sa inyo nga ang Dios makahimo sining mga bato nga mga anak ni Abraham! 10 Ang Dios handa na sa pagwasay sang mga kahoy sa ila mga gamot. Ang tagsa ka kahoy nga indi maayo ang bunga pagatapson kag ihaboy sa kalayo. 11 Nagabautiso ako sa inyo sang tubig sa pagpakilala nga naghinulsol kamo, pero ang magaabot nga dason sa akon magabautiso sa inyo sang Espiritu Santo kag sang kalayo. Mas gamhanan pa sia sang sa akon, kag indi gani ako takos bisan pa sa pagbitbit sang iya mga sandalyas. 12 Ginauyatan na niya ang iya inugpahangin sa pagpain sang tinggas sa upa. Dayon pagatipunon niya ang matinggas nga mga uyas sa iya bodega, pero pagasunogon niya ang upa sa kalayo nga indi gid mapalong.” 13 Dayon nag-abot si Jesus sa Jordan halin sa Galilea, kag nagkadto sia kay Juan sa pagpabautiso. 14 Si Juan indi kuntani magbautiso sa iya nga nagasiling, “Ako ang dapat magpabautiso sa imo, kag ikaw pa karon ang nagpalapit sa akon?” 15 Pero si Jesus nagsabat sa iya, “Sa subong, sigi lang. Kay sa sini nga paagi ginatuman ta ang tanan nga ginapaabot sang Dios.” Dayon nagpasugot si Juan. 16 Gani ginbautisohan si Jesus. Sa gilayon sang pagtakas niya sa tubig, nag-abri ang langit kag nakita niya ang Espiritu sang Dios nga nagkunsad subong sang isa ka pating kag naghapon sa iya. 17 Kag may tingog gikan sa langit nga nagsiling, “Amo ini ang hinigugma ko nga Anak nga akon gid nahamut-an.” 1 Dayon si Jesus gindala sang Espiritu Santo sa desierto agod sulayon sang Yawa. 2 Sa tapos ang kwarenta ka adlaw kag kwarenta ka gab-i nga pagpuasa, si Jesus gingutom. 3 Ang Yawa nagpalapit sa iya kag nagsiling, “Kon ikaw ang Anak sang Dios, sugoa ining mga bato nga mangintinapay.” 4 Pero si Jesus nagsabat, “Ang kasulatan nagasiling, ‘Indi lamang sa tinapay mabuhi ang tawo, kundi sa tagsa ka pulong nga ginahambal sang Dios.’” 5 Dason gindala sang Yawa si Jesus sa Jerusalem, ang Balaan nga Siudad kag ginpatindog sia sa pinakamataas nga bahin sang Templo, 6 kag nagsiling ang Yawa sa iya, “Kon ikaw ang Anak sang Dios, lukso ka paidalom, kay ang kasulatan nagasiling, ‘Ang Dios magasugo sa iya mga anghel sa pagbantay sa imo, bayawon ka nila sa ila mga kamot, agod nga indi masamad ang imo mga tiil sa mga bato.’” 7 Si Jesus nagsabat, “Pero ang kasulatan nagasiling man, ‘Indi mo pagsulayon ang Ginoo nga imo Dios.’” 8 Dason gindala pa gid sang Yawa si Jesus sa isa ka tama ka taas nga bukid, kag ginpakita sa iya ang tanan nga mga ginharian sang kalibutan kag ang kadayawan sini. 9 Ang Yawa nagsiling, “Ini tanan ihatag ko sa imo kon magluhod ka kag magsimba sa akon.” 10 Si Jesus nagsabat, “Palayo ka, Satanas! Ang kasulatan nagasiling, ‘Magsimba ka sa Ginoo nga imo Dios, kag sia lamang ang imo alagaron!’” 11 Dayon ang Yawa nagbiya kay Jesus, kag ang mga anghel nag-abot kag nag-alagad sa iya. 12 Sang mabatian ni Jesus nga ginbilanggo si Juan, nagkadto sia sa Galilea. 13 Naghalin sia sa Nazaret kag nagkadto sa pag-estar sa Capernaum, ang banwa sa higad sang Linaw sang Galilea nga sakop sang Zabulon kag Neftali. 14 Nahanabo ini agod matuman ang ginsiling ni Isaias nga propeta: 15 “Kamo nga mga taga-Zabulon, kamo nga mga taga-Neftali, sa dalan padulong sa baybayon, sa tabok sang Jordan. Galilea, ang duta sang mga Hentil! 16 Ang mga tawo nga nagakabuhi sa kadudulman makakita sang daku nga kapawa. Sa mga nagaestar sa madulom nga duta sang kamatayon ang kapawa magasilak.” 17 Halin sadto nga tion si Jesus nagsugod sa pagpangwali nga nagasiling, “Magbiya kamo sa inyo mga sala tungod kay ang Ginharian sang langit malapit na!” 18 Sang nagalakat si Jesus sa higad sang Linaw sang Galilea, nakita niya ang duha ka mag-utod nga mangingisda. Sila amo sanday Simon nga ginatawag Pedro kag si Andres nga iya utod nga nagaladlad sang ila pukot sa pagpangisda. 19 Si Jesus nagsiling sa ila, “Upod kamo sa akon kay tudloan ko kamo sa pagpangisda sang mga tawo.” 20 Sa gilayon ginbayaan nila ang ila mga pukot kag nag-upod sa iya. 21 Naglakat pa gid si Jesus sa unhan kag nakita naman niya ang duha ka mag-utod nga amo sanday Santiago kag Juan nga mga anak ni Zebedeo. Didto sila sa ila sakayan kaupod sang ila amay nga si Zebedeo nga nagaaman sang ila mga pukot. Gintawag sila ni Jesus, 22 kag sa gilayon ginbayaan nila ang ila sakayan kag ang ila amay kag nag-upod sila kay Jesus. 23 Si Jesus naglibot sa bug-os nga Galilea, nagpanudlo sa ila mga sinagoga, nagwali sang Maayong Balita nahanungod sang Ginharian, kag nagpang-ayo sang tanan nga sahi sang mga masakit kag balatian sang mga tawo. 24 Ang balita nahanungod kay Jesus naglapnag sa bug-os nga duta sang Siria, sa bagay nga gindala nila sa iya ang tanan nga mga nagaantos sang nagkalainlain nga mga balatian kag masakit: ang mga ginagamhan sang mga demonyo, ang mga kuyapon kag ang mga paralitiko. Gin-ayo sila tanan ni Jesus. 25 Nag-upod kay Jesus ang madamo nga mga tawo nga naghalin sa Galilea, sa Decapolis, sa Jerusalem, sa Judea kag sa duta sa tabok sang Jordan. 1 Sang makita ni Jesus ang madamo nga mga tawo nga nagasunod sa iya, nagtaklad sia sa bukid. Sang nakapungko sia, nagpalapit sa iya ang iya mga gintuton-an, 2 kag nagsugod sia sa pagtudlo sa ila sang masunod: 3 “Malipayon ang mga nagakilala nga sila nagakinahanglan sang Dios, kay ila ang Ginharian sang langit! 4 “Malipayon ang mga nagakasubo, kay pagalipayon sila sang Dios! 5 “Malipayon ang mga mapainuboson, kay magabaton sila sang ginsaad sang Dios! 6 “Malipayon ang may daku nga handom sa paghimo sang ginapaabot sang Dios, kay ang Dios magahatag sing katumanan sina nga handom! 7 “Malipayon ang mga maluloy-on, kay pagakaluoyan man sila sang Dios! 8 “Malipayon ang may putli nga tagipusoon, kay makita nila ang Dios! 9 “Malipayon ang nagapaluntad sang paghidait sa tunga sang mga tawo, kay ang Dios magatawag sa ila nga iya mga anak! 10 “Malipayon ang mga ginahingabot tungod kay ginahimo nila ang ginapaabot sang Dios sa ila, kay ila ang Ginharian sang langit! 11 “Malipayon kamo kon ang mga tawo magpasipala kag maghingabot kag magbutangbutang sa inyo tungod kay kamo sumolunod ko. 12 Magkalipay kag maghinugyaw kamo, tungod kay daku ang inyo balos sa langit. Kay amo ini nga paghingabot ang naaguman sang mga propeta nga nauna sa inyo. 13 “Kaangay kamo sang asin para sa mga tawo. Pero kon ang asin indi na maarat, wala na sing paagi nga mapaarat pa ini. Wala na ini sing pulos kundi itampok sa dalan kag tapakon sang mga tawo. 14 “Kaangay kamo sang kapawa para sa kalibutan. Ang siudad nga napatindog sa ibabaw sang bakulod indi matago. 15 Wala sing tawo nga nagasindi sing suga nga takloban man lang niya ini sang sulokban, kundi ginabutang niya ini sa tulongtungan agod maiwagan ang tanan nga yara sa balay. 16 Subong man dapat ninyo pasigahon ang inyo kapawa sa mga tawo agod makita nila ang inyo maayo nga mga binuhatan, kag magadayaw sila sa inyo Amay nga yara sa langit. 17 “Indi kamo maghunahuna nga nag-abot ako sa pagdula sang Kasugoan ni Moises kag sang mga ginpanudlo sang mga propeta. Wala ako mag-abot sa pagdula sini, kundi sa pagdala sang katumanan sini. 18 Dumdoma ninyo ini! Samtang may langit pa kag duta, wala sing bisan isa ka kudlit ukon labing diutay nga bahin sang Kasugoan nga pagadulaon tubtob nga matuman ang tanan. 19 Gani, ang bisan sin-o nga maglapas sang pinakadiutay sang mga kasugoan kag magpanudlo sa iban sa paglapas man, manginlabing kubos sa Ginharian sang langit. Pero ang bisan sin-o nga magtuman sang Kasugoan kag magtudlo sa iban sa pagtuman man, mangindaku sa Ginharian sang langit. 20 Gani nagasiling ako sa inyo nga sarang lang kamo makasulod sa Ginharian sang langit, kon ang inyo katutom sa pagtuman sang ginapaabot sang Dios sa inyo, maglabaw pa sang sa katutom sang mga manunodlo sang Kasugoan kag sang mga Fariseo. 21 “Inyo nabatian ang ginsiling sang una sa inyo mga katigulangan, ‘Indi ka magpatay sang tawo. Ang bisan sin-o nga makapatay pagadalhon sa hukmanan.’ 22 Pero karon nagasiling ako sa inyo nga ang bisan sin-o nga nagakaakig sa iya utod, pagadalhon sa hukmanan, kag ang bisan sin-o nga nagapakalain sa iya utod, sa pagsiling sa iya, ‘Hoy, waay ka pulos!’ pagadalhon sa Pinakamataas nga Hukmanan, kag ang bisan sin-o nga nagasiling sa iya utod, ‘Hoy, buang!’ may katalagman nga magpaimpierno. 23 Gani kon nagahalad ikaw sang imo dulot sa altar kag dira madumdoman mo nga ang imo utod may aligutgot sa imo, 24 bayai anay ang imo dulot sa atubangan sang altar. Maglakat ka kag sa gilayon magpakighusay sa imo utod, kag ugaling magbalik ka kag maghalad sang imo dulot sa Dios. 25 “Kon may tawo nga magsumbong sa imo sa hukmanan, magpakighusay ka sa iya samtang may tion pa kag wala pa kamo makakadto sa hukmanan, kay kon didto na kamo, iya ikaw itugyan sa hukom kag ang hukom magatugyan sa imo sa gwardya, kag isulod ka sa bilangguan. 26 Nagasiling ako sa imo, magapabilin ka didto tubtob mabayaran mo ang tanan mo nga multa. 27 “Nabatian ninyo ang ginsiling sang una, ‘Indi kamo magpanginbabayi ukon magpanginlalaki.’ 28 Pero karon nagasiling ako sa inyo: ang bisan sin-o nga nagatulok sa babayi kag nagahandom sa pagpakighilawas sa iya, nakapakasala na sang pagpanginbabayi sa iya tagipusoon. 29 Gani kon ang imo tuo nga mata, manginkabangdanan sang imo pagpakasala lukata ini kag ihaboy! Mas maayo pa nga madula ang isa ka bahin sang imo lawas sang sa itagbong ang imo bug-os nga lawas sa impierno. 30 Kon ang imo tuo nga kamot manginkabangdanan sang imo pagpakasala, utda ini kag ihaboy! Mas maayo pa nga madula ang isa ka bahin sang imo lawas sang sa itagbong ang imo bug-os nga lawas sa impierno. 31 “Nasiling pa gid, ‘Ang bisan sin-o nga magbulag sa iya asawa, kinahanglan maghatag sia sa iya asawa sang papeles sang pagbulagay.’ 32 Pero karon nagasiling ako sa inyo: ang bisan sin-o indi magbulag sa iya asawa luas lamang sa kabangdanan nga sia nagpanginlalaki. Kon bulagan sia, ang iya bana amo ang may salabton nga sia nagpanginlalaki, subong nga ang bisan sin-o nga tawo nga nagpangasawa sa iya nakasala sa pagpanginbabayi. 33 “Inyo man nabatian ang ginsiling sa mga tawo sang una, ‘Indi ka magsumpa sang indi mo man lang pagtumanon, kundi tumanon mo ang imo ginsumpa sa Ginoo.’ 34 Pero karon nagasiling ako sa inyo: indi kamo magsumpa kon magsaad kamo. Indi kamo magsumpa nga nagasiling, ‘Saksi ko ang langit,’ kay amo ini ang trono sang Dios, 35 ukon magsiling, ‘Saksi ko ang duta,’ kay amo ini ang tulongtungan sang iya mga tiil, ukon magsiling, ‘Saksi ko ang Jerusalem,’ kay amo ini ang siudad sang gamhanan nga Hari. 36 Indi ka man magpanumpa nga nagasiling, ‘Bisan utdan pa ako sang ulo,’ tungod kay indi ikaw makapaputi ukon makapaitom sang bisan isa lang ka nahot nga buhok. 37 Magsiling lang kamo ‘Huo’ ukon ‘Indi’ kay ang bisan ano pa nga dugang sini, nagagikan sa Yawa. 38 “Nabatian ninyo ang ginsiling, ‘Kon lukaton niya ang imo mata, lukata man ang iya, kag kon bingawon niya ang imo ngipon, bingawa man ang iya.’ 39 Pero karon nagasiling ako sa inyo: indi kamo magtimalos sa nagabuhat sing malain sa inyo. Kon tampaon ka sa imo tuo nga guya, itaya man ang imo pihak nga guya sa iya. 40 Kon may tawo nga magsumbong sa imo sa korte sa tuyo nga kuhaon niya ang imo bayu, ihatag man sa iya pati ang imo kunop. 41 Kag kon piliton ka ni bisan sin-o nga yara sa gahom sa pagpas-an sang iya karga sing isa ka kilometro, pas-ana ini sing duha ka kilometro. 42 Kon may magpangayo sa imo, hatagi sia, kag kon may maghulam sa imo, pahulama sia. 43 “Inyo nabatian ang ginsiling, ‘Higugmaa ang imo mga abyan, kag dumti ang imo mga kaaway.’ 44 Pero karon nagasiling ako sa inyo: higugmaa ang inyo mga kaaway, kag magpangamuyo kamo para sa mga nagahingabot sa inyo, 45 agod mangin-anak kamo sang inyo Amay nga yara sa langit. Kay pareho lang nga ginapasilak niya ang adlaw sa malain kag maayo nga mga tawo, kag nagahatag sia sing ulan sa mga matarong kag mga di-matarong. 46 Ti ngaa gid abi nga ang Dios maghatag sa inyo sing balos kon ang inyo ginahigugma amo man lang ang mga tawo nga nagahigugma sa inyo? Bisan ang mga manugsukot sang buhis nagahimo man sina! 47 Kag kon ang ginabugno ninyo ang inyo man lang mga abyan, pinasahi gid bala ina? Bisan ang mga di-diosnon nagahimo sina! 48 Gani, dapat magmanginhimpit kamo, subong nga ang inyo Amay sa langit himpit.” 1 “Mag-andam kamo nga indi magpakitakita sa mga tawo sang inyo maayo nga ginahimo. Kay kon magpakitakita kamo wala na kamo sing balos sa inyo Amay nga yara sa langit. 2 “Gani kon ikaw magpanglimos, indi mo ini pag-ipanugidsugid subong sang ginahimo sang mga tawo nga salimpapaw sa mga sinagoga kag sa mga dalan. Ginahimo nila ini agod nga ang mga tawo magdayaw sa ila. Dumdoma ninyo ini! Nabaton na nila ang ila balos. 3 Pero kon magbulig ka sa tawo nga nagakinahanglan, himua nga bisan ang imo mahirop nga abyan indi makahibalo, 4 kundi ikaw gid lang. Kag ang imo Amay nga nagatan-aw sang imo ginahimo sa tago magabalos sa imo. 5 “Kon magpangamuyo kamo, indi kamo magmanginkaangay sa mga tawo nga hipokrito! Luyag sila magpangamuyo nga nagatindog sa mga sinagoga kag sa mga ginsang-an sang mga dalan, agod nga makita sila sang mga tawo. Dumdoma ninyo ini! Nabaton na nila ang ila balos. 6 Pero kon magpangamuyo ka, sulod ka sa imo kwarto, sirahi ang pwertahan kag magpangamuyo ka sa imo Amay nga indi makita. Kag ang imo Amay nga nagatan-aw sang imo ginahimo sa tago magabalos sa imo. 7 “Sa inyo pagpangamuyo indi kamo maggamit sang madamo nga mga pulong nga wala sing pulos subong sang ginahimo sang mga pagano, nga nagahunahuna nga pagapamatian sila sang ila mga dios tungod kay malawig ang ila mga pangamuyo. 8 Indi kamo magmanginkaangay sa ila, kay ang inyo Amay nakahibalo na sang inyo kinahanglan sa wala pa kamo makapangayo sa iya. 9 Gani magpangamuyo kamo sing subong sini: ‘Amay namon nga yara sa langit, pasidunggan ang imo balaan nga ngalan; 10 kabay ang imo paghari magsugod, kabay matuman ang imo kabubot-on sa duta subong sang sa langit. 11 Hatagi kami sa sini nga adlaw sang kalan-on nga amon kinahanglanon, 12 Patawara kami sang amon mga sala, subong nga ginapatawad man namon ang mga nakasala sa amon. 13 Indi kami pagdalha sa mabudlay nga pagtilaw, kundi luwasa kami sa Malaut. 14 “Kay kon ginapatawad ninyo ang mga nakasala sa inyo, ang inyo Amay sa langit magapatawad man sa inyo. 15 Pero kon wala ninyo ginapatawad ang mga nakasala sa inyo, ang inyo Amay sa langit indi man magpatawad sa inyo. 16 “Kag kon magpuasa kamo, indi kamo magpakita nga masinulob-on kamo subong sang ginahimo sang mga hipokrito, kay luyag sila magpakita sa ila guya sang kagutom agod ang mga tawo makahibalo nga sila nagapuasa. Dumdoma ninyo ini! Nabaton na nila ang ila balos. 17 Pero kon magpuasa kamo, magpanghilam-os kag magpanghusay kamo, 18 agod nga ang iban nga mga tawo indi makahibalo nga nagapuasa kamo, kundi ang inyo lamang Amay nga indi makita. Kag ang inyo Amay nga nagatan-aw sang inyo ginahimo sa tago magabalos sa inyo. 19 “Indi kamo magtipon sing mga manggad para sa inyo kaugalingon diri sa duta, sa diin ang mga sapatsapat kag ang tuktok makaut-ot kag ang mga makawat makasulod sa pagpangawat. 20 Sa baylo, magtipon kamo sing mga manggad sa langit, sa diin wala sing sapatsapat kag tuktok nga makaut-ot kag ang mga makawat indi makasulod sa pagpangawat. 21 Kay kon diin ang inyo manggad didto man ang inyo tagipusoon. 22 “Ang mga mata kasubong sang suga sa lawas. Kon ang imo mga mata maayo, ang imo bug-os nga lawas puno sang kapawa. 23 Pero kon ang imo mga mata indi maayo, ang imo bug-os nga lawas yara sa kadudulman. Gani kon ang kapawa nga yara sa imo manginkadudulman, daw ano pa gid kadulom ina nga kadudulman! 24 “Wala sing tawo nga makaalagad sa duha ka agalon. Kay kontrahon niya ang isa kag higugmaon ang isa, ukon magadampig sia sa isa kag magatamay sa isa. Indi kamo makaalagad sing dungan sa Dios kag sa manggad. 25 “Amo ini ang kabangdanan kon ngaa nagasiling ako sa inyo nga indi kamo magpalibog kon ano ang inyo pagakaunon kag pagaimnon agod kamo mabuhi, ukon ano ang inyo isuksok sa inyo lawas. Indi bala ang kabuhi mas labi pa sang sa kalan-on kag ang lawas mas labi pa sang sa panapton? 26 Tan-awa bala ang mga pispis sa palibot: wala sila nagasab-og sing binhi ukon nagaani, ukon nagatipon sang patubas sa mga bodega, pero ang inyo Amay sa langit nagapakaon sa ila! Indi bala mas mahal pa kamo sang sa ila? 27 Sin-o bala sa inyo ang makadugang sing mga tinuig sa iya kabuhi paagi sa pagpalibog tungod sini? 28 “Kag ngaa bala magpalibog kamo nahanungod sang inyo mga bayu? Tan-awa bala kon paano ang pagtubo sang mga bulak sa latagon, wala sila nagapangabudlay ukon nagahimo sang ila mga bayu. 29 Pero nagasiling ako sa inyo nga bisan pa si Haring Solomon sa iya kamanggaran, wala makasuksok sing bayu nga subong katahom sini nga mga bulak. 30 Kon ang Dios amo ang nagapabayu sang hilamon sa latagon nga nagatubo subong kag buas idap-ong lamang sa kalayo, indi bala sia magpabayu sa inyo sing mas labi pa? Ay kadiutay sang inyo pagtuo! 31 “Gani indi kamo magpalibog nga nagasiling, ‘Diin bala kita makuha sang aton kaunon, ukon sang aton ilimnon, ukon sang aton mga bayu?’ 32 Kay amo ini nga mga butang ang ginapaligban pirme sang mga pagano. Ang inyo Amay sa langit nakahibalo nga kinahanglan ninyo ini tanan nga mga butang. 33 Sa baylo sini, tinguhai labaw sa tanan ang pagpasakop sa paghari sang Dios kag ang pagtuman sang iya ginapaabot sa inyo, kag hatagan niya kamo sini tanan nga mga butang. 34 Gani indi kamo magpalibog nahanungod sang buas, kay ang buas may iya man nga kaugalingon nga palaligban. Wala sing kinahanglan nga dugangan pa ang palaligban nga nagaabot sa tagsa ka adlaw. 1 “Indi kamo maghukom sa iban, agod ang Dios indi man maghukom sa inyo. 2 Kay ang Dios magahukom sa inyo suno sa inyo paghukom sa iban, kag ang talaksan nga inyo ginagamit sa iban, amo man ang talaksan nga gamiton sang Dios sa paghukom sa inyo. 3 Kay ngaa bala ginahimutaran mo gid ang diutay nga puling sa mata sang imo utod, pero wala mo ginasapak ang puling nga daw troso kadako sa imo kaugalingon nga mata? 4 Ano ang pagsiling mo sa imo utod, ‘Abi kuhaon ko ang diutay nga puling sa imo mata,’ kon sa imo kaugalingon nga mata may puling nga daw troso kadako? 5 Hipokrito! Kuhaa anay ang puling nga daw troso kadako sa imo mata, agod makakita ka sing maathag kag ugaling kuhaon mo ang diutay nga puling sa mata sang imo utod. 6 “Indi pag-ihatag ang balaan nga mga butang sa mga ido, kay balikdon ka nila kag kadton. Indi pag-ihaboy ang mga perlas sa atubangan sang mga baboy kay pagatasakon lamang nila ini. 7 “Pangayo kag pagahatagan kamo, pangita kag makakita kamo, panuktok kag pagaabrihan kamo. 8 Kay ang tagsatagsa nga nagapangayo pagahatagan, kag ang tagsatagsa nga nagapangita makakita, kag ang nagapanuktok pagaabrihan. 9 May ara bala sa inyo nga amay nga magahatag sing bato sa iya anak kon sia nagapangayo sing tinapay? 10 Ukon magahatag bala sia sing man-og kon ginapangayuan sia sang isda? 11 Gani kon kamo nga mga malaut makahibalo maghatag sing maayo nga mga butang sa inyo mga kabataan, daw ano pa gid ang inyo Amay nga yara sa langit. Magahatag sia sing maayo nga mga butang sa mga nagapangayo sa iya! 12 “Himua sa iban ang luyag ninyo nga pagahimuon sa inyo. Amo ini ang kahulogan sang Kasugoan ni Moises kag ang mga pagtudlo sang mga propeta. 13 “Sulod kamo sa pwerta nga makitid, tungod kay masangkad ang pwerta kag mahapos ang dalan pakadto sa kalaglagan, kag madamo ang nagaalagi sa sini. 14 Pero makitid ang pwerta kag mabudlay ang dalan nga nagapakadto sa kabuhi, kag diutay gid lang nga mga tawo ang makatultol sini. 15 “Andam kamo sa indi matuod nga mga propeta. Nagakadto sila sa inyo nga daw mga karnero, pero sa sulod daw kasubong gid sila sang mapintas nga mga lobo. 16 Makilala ninyo sila sa ila mga pagginawi. Ang mga sapinit wala nagapamunga sing mga ubas, kag ang mga talungon wala nagapamunga sing mga higos. 17 Ang maayo nga kahoy nagapamunga sing maayo nga bunga, pero ang malain nga kahoy nagapamunga sing malain nga bunga. 18 Ang maayo nga kahoy indi makapamunga sing malain nga bunga, kag ang malain nga kahoy indi makapamunga sing maayo nga bunga. 19 Ang tagsa ka kahoy nga wala nagapamunga sing maayo nga bunga ginatapas kag ginahaboy sa kalayo. 20 Gani, makilala ninyo ang indi matuod nga mga propeta sa ila mga buhat. 21 “Indi ang tanan nga nagatawag sa akon ‘Ginoo, Ginoo,’ makasulod sa Ginharian sang langit, kundi ang nagahimo lamang sang kabubot-on sang akon Amay nga yara sa langit. 22 Kon mag-abot na ang Adlaw sang Paghukom, madamo ang magasiling sa akon ‘Ginoo, Ginoo! Sa imo ngalan nagwali kami, sa imo ngalan nagtabog kami sang mga demonyo kag naghimo sang madamo nga mga milagro!’ 23 Dayon magasiling ako sa ila, ‘Wala ako makakilala sa inyo. Palayo kamo sa akon, kamo nga manugbuhat sang malaut!’ 24 “Gani, ang tagsatagsa nga nagapamati sang akon mga pulong kag nagatuman sini kaangay sia sang isa ka maalam nga tawo nga nagpatindog sang iya balay sa igang. 25 Nagbunok ang ulan, nag-awas ang baha sa pangpang sang suba kag nagwaswas ang mabaskog nga hangin sa sadto nga balay. Pero wala ini matumba tungod kay napasad ini sa igang. 26 “Pero ang tagsatagsa nga nagapamati sang akon mga pulong kag wala nagatuman sini, kaangay sia sa tawo nga buangbuang nga nagpatindog sang iya balay sa balas. 27 Nagbunok ang ulan, nag-awas ang baha sa pangpang sang suba kag nagwaswas ang mabaskog nga hangin sa sadto nga balay. Natumba ini kag daw ano ang pagragamak sini!” 28 Sa tapos mahambal ni Jesus ini nga mga butang, ang mga tawo natingala gid sa iya pagpanudlo. 29 Indi sia kaangay sang ila mga manunodlo sang Kasugoan, kay ang iya pagpanudlo may awtoridad. 1 Sang si Jesus nagdulhog halin sa bukid, ginsunod sia sang madamo nga mga tawo. 2 Dayon may isa ka aruon nga nagpalapit sa iya, kag nagluhod sa iya atubang nga nagasiling, “Sir, kon buot mo, magaayo ako.” 3 Gin-untay ni Jesus ang iya kamot kag gintandog sia nga nagasiling, “Buot ko nga mag-ayo ka!” Sa gilayon nag-ayo sia sa iya aro. 4 Dayon si Jesus nagsiling, sa iya, “Pamati ka! Indi mo ini pag-isugid bisan kay sin-o, kundi magkadto ka gilayon sa pari kag magpatan-aw ka sang imo kaugalingon. Dayon maghalad ka suno sa ginsugo ni Moises sa pagpamatuod sa mga tawo nga maayo ka na.” 5 Sang pagsulod ni Jesus sa Capernaum, may opisyal nga Romanhon nga nagsugata sa iya kag nagpangayo sing bulig nga nagasiling, 6 “Sir, ang akon suloguon didto sa balay nagamasakit sa iya hiligdaan, indi sia makahulag kag tama gid ang iya pag-antos.” 7 Si Jesus nagsiling, “Kadtuan ko sia kag ayuhon.” 8 Nagsabat ang opisyal, “Indi na lang Sir, kay indi ako takos nga magkadto ka sa akon balay, kundi isiling lang kag magaayo ang akon suloguon. 9 Kay ako man yara sa idalom sang mataas nga mga opisyales, kag may mga soldado man sa idalom ko. Nagamando ako sa isa, ‘Lakat!’ kag nagalakat sia; nagamando man ako sa isa, ‘Palapit!’ kag nagapalapit sia; kag nagasugo ako sa akon suloguon, ‘Himua ini!’ kag ginahimo niya.” 10 Natingala gid si Jesus sang pagkabati niya sini, kag nagsiling sia sa mga tawo nga nagasunod sa iya, “Nagasiling ako sa inyo nga wala pa ako makakita sa Israel sing pagtuo nga subong sini. 11 Dumdoma ninyo ini! Madamo ang magaabot halin sa sidlangan kag sa nakatundan kag magapungko kaupod ni Abraham, ni Isaac, kag ni Jacob sa punsyon sa Ginharian sang langit. 12 Pero yadtong mga anak sang Ginharian pagaihaboy sa kadudulman didto sa gwa, sa diin magahibi sila kag magabagrot ang ila mga ngipon sa kasakit.” 13 Kag nagsiling si Jesus sa opisyal, “Pauli ka! Tungod kay nagtuo ka sa Dios, sia magahatag sang imo ginapangayo.” Kag nag-ayo ang suloguon sang opisyal sa sadto gid nga tion. 14 Si Jesus nagkadto sa balay ni Pedro, kag nakita niya ang ugangan nga babayi ni Pedro nga nagahigda nga may hilanat. 15 Gintandog ni Jesus ang iya kamot kag nag-ayo sia sa iya hilanat. Nagbangon sia kag nag-amuma sa iya. 16 Sang sirom na, ang mga tawo nagdala sa kay Jesus sang mga ginagamhan sang mga demonyo. Sa isa lang ka paghambal gintabog niya ang mga espiritu nga malaut kag gin-ayo ang tanan nga mga masakiton. 17 Ginhimo niya ini agod matuman ang ginsiling ni Isaias nga propeta, “Sia gid mismo ang naghilway sa aton gikan sa aton mga masakit kag nagkuha sang aton mga balatian.” 18 Sang matalupangdan ni Jesus ang madamo nga mga tawo sa iya palibot, ginsugo niya ang iya mga gintuton-an sa pagtabok sa pihak sang linaw. 19 May isa ka manunodlo sang Kasugoan nga nagpalapit sa iya kag nagsiling, “Manunodlo, handa ako sa pagsunod sa imo bisan diin ka makadto.” 20 Si Jesus nagsabat sa iya, “Ang mga singgalong may mga buho, kag ang mga pispis may mga pugad, pero ang Anak sang Tawo wala gid sing hiligdaan agod makapahuway.” 21 Isa pa sang iya mga gintuton-an nagsiling, “Ginoo, mapauli anay ako sa paglubong sang akon amay.” 22 Pero si Jesus nagsabat, “Sunod ka sa akon kag pabay-i ang mga patay sa paglubong sang ila mga patay.” 23 Nagsakay si Jesus sa sakayan kag ang iya mga gintuton-an nag-upod sa iya. 24 Sa hinali nag-abot ang mabaskog nga bagyo sa linaw, sa bagay nga ang sakayan may katalagman nga malunod. Pero si Jesus nagakatulog. 25 Ginpalapitan sia sang iya mga gintuton-an kag ginpukaw nga nagasiling, “Ginoo, luwasa kami! Daw malunod kita!” 26 Si Jesus nagsabat, “Ngaa bala nagakahadlok gid kamo? Kadiutay sang inyo pagtuo!” Dayon nagbangon sia, ginmanduan niya ang hangin kag ang balod nga mag-untat, kag naglinaw. 27 Ang tanan natingala gid kag nagsiling, “Ano bala nga tawo ini? Bisan pa ang hangin kag ang mga balod nagatuman sa iya!” 28 Sang makaabot si Jesus sa duta sang mga taga-Gadara, sa tabok sang linaw, ginsugata sia sang duha ka tawo nga naggwa gikan sa mga lungib nga lulobngan. Ini sila ginagamhan sang mga demonyo kag mabangis kaayo, sa bagay nga wala sing tawo nga nagaagi sa sadto nga dalan. 29 Sa gilayon nagsinggit sila, “Ano bala ang gusto mo sa amon, Anak sang Dios? Nag-abot ka bala sa pagsilot sa amon sa wala pa ang nagakaigo nga tion?” 30 Didto sa unhan may daku nga panong sang mga baboy nga nagapang-ungad. 31 Gani ang mga demonyo nagpakitluoy kay Jesus nga nagasiling, “Kon tabugon mo gid man kami, pasudla na lang kami sa sadtong panong sang mga baboy.” 32 Si Jesus nagsiling sa ila, “Sigi, lakat kamo!” Gani naggwa sila kag nagsulod sa mga baboy. Ang bug-os nga panong nagdinaguso padulhog sa kilid sang pil-as pakadto sa linaw kag nagkalalumos. 33 Ang mga manugsagod sang mga baboy nagpalagyo kag nagkadto sa banwa, sa diin ginpanugid nila ang tanan nga nahanabo kag kon ano ang natabo sa duha ka tawo nga ginagamhan sang mga demonyo. 34 Gani ang tanan nga mga tawo sa sadto nga banwa naggulowa sa pagsugata kay Jesus, kag sang pagkakita nila sa iya, nagpakitluoy sila sa iya nga maghalin sia sa ila banwa. 1 Nagsakay si Jesus sa sakayan pabalik sa tabok sang linaw, kag nag-abot sia sa iya ginaestaran nga banwa, 2 sa diin may mga tawo nga nagdala sa iya sing isa ka paralitiko nga nagahigda sa iya higdaan. Sang nakita ni Jesus kon daw ano kadako sang ila pagtuo nagsiling sia sa paralitiko, “Anak, magpakabakod ka! Ang imo mga sala ginapatawad.” 3 Dayon may mga manunodlo sang Kasugoan didto nga nagsiling sa ila kaugalingon, “Ini nga tawo nagahambal batok sa Dios!” 4 Si Jesus nga nakahibalo sang ila ginapanghunahuna nagsiling, “Ngaa bala nagapanghunahuna kamo sing malain nga mga butang? 5 Diin bala sini ang mas mahapos isiling, ‘Ang imo mga sala ginapatawad,’ ukon ang pagsiling, ‘Bangon ka kag maglakat?’ 6 Karon pamatud-an ko sa inyo nga ang Anak sang Tawo may gahom sa duta sa pagpatawad sang mga sala.” Gani nagsiling sia sa paralitiko, “Bangon ka, dalha ang imo higdaan kag magpauli!” 7 Ang paralitiko nagbangon kag nagpauli. 8 Sang pagkakita sini sang mga tawo, hinadlukan sila kag gindayaw nila ang Dios tungod sang awtoridad nga iya ginhatag sa mga tawo. 9 Naghalin si Jesus sa sadto nga lugar, kag sang nagalakat sia nakita niya ang isa ka manugsukot sang buhis nga ginhingalanan kay Mateo nga nagapungko sa iya opisina. Si Jesus nagsiling sa iya, “Sunod ka sa akon.” Nagtindog si Mateo kag nagsunod sa iya. 10 Sang nagakaon si Jesus sa balay ni Mateo, madamo nga mga manugsukot sang buhis kag iban nga mga makasasala ang nag-abot kag nag-upod sa iya kag sa iya mga gintuton-an sa pagkaon. 11 May mga Fariseo nga nakakita sini kag nagpamangkot sila sa iya mga gintuton-an, “Ngaa bala nga ang inyo manunodlo nagakaon upod sa mga manugsukot sang buhis kag sa iban pa nga mga makasasala?” 12 Si Jesus nakabati kag nagsabat sa ila, “Ang mga tawo nga wala sing balatian wala nagakinahanglan sing manugbulong, kundi ang mga masakiton lang. 13 Lakat kamo kag usisaa ninyo kon ano ang kahulogan sini nga kasulatan: ‘Indi halad nga mga sapat ang akon luyag, kundi ang pagkamaluloy-on.’ Kay wala ako mag-abot sa pagtawag sang matarong nga mga tawo kundi sang mga makasasala.” 14 Dayon ang mga sumolunod ni Juan nga manugbautiso nagkadto kay Jesus nga nagapamangkot, “Ngaa bala nga kami kag ang mga Fariseo nagapuasa sing masunson, pero ang imo mga gintuton-an wala gid nagapuasa?” 15 Si Jesus nagsabat, “Magakasubo bala ang mga inagda sa kasal samtang ang nobyo kaupod pa nila? Pero magaabot ang adlaw nga ang nobyo pagakuhaon sa ila kag amo na ina ang ila pagpuasa. 16 “Wala sing bisan sin-o nga nagatukap sing bag-o nga panapton sa daan nga bayu kay ang bag-o nga panapton magakulo kag magagisi sang bayu, kag ang iya gisi magadaku pa gid. 17 Wala man sing bisan sin-o nga nagasulod sang bag-o nga bino sa daan nga sulodlan nga panit, kay kon himuon niya ini ang panit nga sulodlan sang bino mabusdik, kag ang bino mauyang kag ang sulodlan nga panit indi na mapuslan. Sa baylo sini, ginasulod ang bag-o nga bino sa bag-o nga sulodlan nga panit, kag ini sila magadugay.” 18 Sang si Jesus nagahambal sini sa ila, may isa ka pangulo nga Judio nga nagpalapit sa iya, nagluhod sa iya atubang kag nagsiling, “Ang akon anak nga babayi bag-o gid lang mapatay, pero kadtoi kag tanduga kag mabuhi sia liwat.” 19 Gani si Jesus nagtindog kag nagsunod sa iya, kag nag-upod man ang iya mga gintuton-an. 20 May isa ka babayi nga nagaantos tungod sang pagpanggwa sang madamo nga dugo sa iya sa sulod sang dose ka tuig. Nagpalapit sa likod nayon ni Jesus kag gintandog ang sidsid sang iya kunop. 21 Ang babayi nagsiling sa iya kaugalingon, “Kon matandog ko lang ang iya kunop magaayo ako.” 22 Nagliso si Jesus kag nakita niya ang babayi kag nagsiling, “Anak, magpakabakod ka! Ang imo pagtuo nag-ayo sa imo.” Sa gilayon nag-ayo ang babayi. 23 Dayon nagsulod si Jesus sa balay sang pangulo nga Judio. Sang nakita niya ang mga musikero para sa lubong kag ang mga tawo nga nagaginahod, 24 nagsiling sia, “Gwa kamo anay tanan! Ang bata indi patay, kundi nagakatulog lang!” Kag nagkadlaw sila sa pagyaguta sa iya. 25 Sang nakagwa na ang mga tawo, si Jesus nagsulod sa kwarto sang bata kag gin-uyatan niya sia sa kamot, kag nagbangon sia. 26 Ang balita nahanungod sini naglapnag sa bug-os nga bahin sang sadto nga banwa. 27 Naghalin si Jesus sa sadto nga lugar, kag sang nagalakat sia, may duha ka bulag nga nagsunod sa iya nga nagasinggit, “Kaluoyi kami, Anak ni David!” 28 Sang makasulod na si Jesus sa isa ka balay nagpalapit sa iya ang duha ka tawo nga bulag kag iya sila ginpamangkot, “Nagatuo bala kamo nga ako makasarang sa pag-ayo sa inyo?” Nagsabat sila, “Huo, Sir!” 29 Dayon gintandog ni Jesus ang ila mga mata kag nagsiling, “Tungod sang inyo pagtuo, magaayo ang inyo mga mata!” 30 Kag makakita na sila. Si Jesus nagpaandam gid sa ila, “Indi kamo magpanugid sini bisan kay sin-o!” 31 Pero naglakat sila kag nagpanugid sang balita nahanungod kay Jesus sa bug-os nga bahin sang sadto nga banwa. 32 Sang nagapauli ang duha ka bulag nga gin-ayo ni Jesus, may iban nga mga tawo nga nagdala sa kay Jesus sang isa ka tawo nga indi makahambal tungod kay ginagamhan sia sing demonyo. 33 Sang matabog na ni Jesus ang demonyo, naghambal ang apa kag natingala ang tanan nga nagasiling, “Wala pa gid kami sing may nakita nga subong sini sa Israel!” 34 Pero ang mga Fariseo nagsiling, “Ang prinsipe sang mga demonyo amo ang naghatag sa iya sang gahom sa pagtabog sang mga demonyo.” 35 Dayon si Jesus naglibot sa tanan nga mga kabanwahanan kag mga kabarangayan. Nagpanudlo sia sa ila mga sinagoga, nagwali sang Maayong Balita nahanungod sang paghari sang Dios, kag nagpang-ayo sang mga tawo sa ila tanan nga mga masakit kag balatian. 36 Sang makita niya ang madamo nga mga tawo, naluoy gid sia sa ila tungod kay nagapalibog kag nagatalangtalang sila kaangay sang mga karnero nga wala sing manugbantay. 37 Gani nagsiling sia sa iya mga gintuton-an, “Malapad ang alanyon, ugaling diutay lang ang mangangani. 38 Magpangamuyo kamo sa tag-iya sang alanyon, agod magpadala sia sang dugang nga mga mangangani sa pagtipon sang iya patubas.” 1 Gintawag ni Jesus sing tingob ang iya dose ka mga gintuton-an kag ginhatagan sila sing awtoridad sa pagtabog sang malaut nga mga espiritu, kag sa pag-ayo sang tanan nga mga masakit kag mga balatian. 2 Amo ini ang mga ngalan sang dose ka mga apostoles: ang nahauna, si Simon nga ginatawag Pedro, kag si Andres nga iya utod; si Santiago kag si Juan nga iya utod, nga mga anak ni Zebedeo; 3 si Felipe kag si Bartolome; si Tomas kag si Mateo nga sadto anay manugsukot sang buhis; si Santiago nga anak ni Alfeo kag si Tadeo; 4 si Simon nga makipungsodnon, kag si Judas Iscariote nga sang ulihi nagluib kay Jesus. 5 Ginpadala ni Jesus ining dose ka mga apostoles kag gintudloan sila sang mga masunod nga ila pagahimuon: “Indi kamo magkadto sa duta sang mga Hentil ukon sa mga banwa sang Samaria, 6 kundi kadtoi ninyo ang mga tawo sang Israel nga kasubong sang mga karnero nga nagkaladula. 7 Lakat kamo kag iwali, ‘Ang Ginharian sang langit malapit na!’ 8 Ayuha ninyo ang mga masakiton, banhawa ang mga patay, ayuha ang mga aruon, kag tabuga ninyo ang mga demonyo. Nakabaton kamo nga wala magbayad, gani maghatag man kamo nga indi magpabayad. 9 Indi kamo magdala sing bulawan, pilak ukon saway nga sensilyo sa inyo mga bulsa. 10 Indi kamo magdala sing bag sa inyo pagpanglakaton, ukon ilislan nga bayu, ukon ilislan nga mga sandalyas, ukon sungkod, kay ang mga nagapangabudlay dapat hatagan sang ila mga kinahanglanon. 11 “Kon magsulod kamo sa bisan diin nga banwa ukon barangay, pangitaa ninyo ang luyag magbaton sa inyo, kag magdayon kamo upod sa iya tubtob sa inyo paghalin sa sadto nga lugar. 12 Sa inyo pagsulod sa isa ka balay, magsiling kamo, ‘Ang paghidait manginyara sa inyo.’ 13 Kon ginabaton kamo sang mga tawo sa sina nga balay, paluntara ang inyo paghidait sa sina nga panimalay. Pero kon indi sila magbaton sa inyo, bawia ninyo ang inyo pag-abiabi. 14 Kag kon may mga panimalay ukon banwa nga indi magbaton ukon magpamati sa inyo, bayai ina nga lugar kag taktaka ang yab-ok sa inyo mga tiil. 15 Dumdoma ninyo ini! Sa Adlaw sang Paghukom, ang Dios mas magamaluloy-on pa sa mga tawo sang Sodoma kag Gomorra sang sa mga tawo sa sina nga banwa! 16 “Pamatii ninyo ini! Ginapadala ko kamo subong nga mga karnero sa tunga sang mga lobo. Magmainandamon kamo subong sang mga man-og, kag magmabuot subong sang mga pating. 17 Mag-andam kamo kay may mga tawo nga magadakop kag magadala sa inyo sa hukmanan, kag pagabunalon kamo nila sa ila mga sinagoga. 18 Isumbong kamo sa atubang sang mga pangulo kag mga hari tungod sa akon agod sa pagsugid sang Maayong Balita sa ila kag sa mga Hentil. 19 Kon ginasumbong nila kamo, indi kamo magpalibog kon ano ang inyo inugsabat ukon paano ang inyo pagsabat, kay kon mag-abot ina nga tion pagatudloan kamo sang inyo isiling. 20 Kay ang inyo ihambal indi inyo kundi iya sang Espiritu sang inyo Amay nga magahambal paagi sa inyo. 21 “Ang mga tawo magatugyan sang ila mga utod agod patyon, subong man ang mga amay sa ila mga kabataan, ang mga anak magabato sa ila mga ginikanan kag magapapatay sa ila. 22 Pagadumtan kamo sang tanan nga mga tawo tungod sa akon, pero ang bisan sin-o nga nagapadayon tubtob sa katapusan maluwas. 23 Kon sila maghingabot sa inyo sa isa ka banwa, magpalagyo kamo sa masunod nga banwa. Nagapasalig ako sa inyo, sa wala pa ninyo matapos ang inyo bulohaton sa tanan nga mga banwa sang Israel ang Anak sang Tawo magaabot. 24 “Wala sing estudyante nga maglabaw pa sang sa iya maestro, ukon ulipon nga maglabaw pa sang sa iya agalon. 25 Gani tuman na sa estudyante nga manginpareho sa iya maestro, kag sa ulipon nga manginpareho sa iya agalon. Kon ang pangulo sang panimalay ginatawag Beelzebul, ano pa gid ayhan kalain ang pagtawag nila sang mga katapo sina nga panimalay! 26 “Gani, indi kamo magkahadlok sa mga tawo, kay wala sing ginatabunan nga indi mabuksan, kag wala sing sekrito nga indi mabuyagyag. 27 Ang ginasiling ko sa inyo sa madulom ihambal ninyo sa masanag, kag ang inyo mabatian sa hutik isinggit ninyo gikan sa atop sang mga balay. 28 Indi kamo magkahadlok sa mga makapatay sang lawas pero indi makapatay sang kalag; sa baylo magkahadlok kamo sa Dios nga makalaglag sang lawas kag kalag sa impierno. 29 Indi bala sarang mabakal ang duha ka magamay nga pispis sang diutay lang nga kantidad? Pero wala sing isa sa ila nga mahulog sa duta nga wala sing pahanugot sang inyo Amay. 30 Kag kon nahanungod sa inyo, bisan pa ang mga buhok sa inyo ulo naisip tanan. 31 Gani indi kamo magkahadlok, kay mas mahal pa kamo kaayo sang sa magamay nga mga pispis!” 32 “Ang bisan sin-o nga magkilala sa akon sa atubang sang mga tawo, kilalahon ko man sia sa atubang sang akon Amay sa langit. 33 Pero ang bisan sin-o nga indi magkilala sa akon sa atubang sang mga tawo, indi ko man sia pagkilalahon sa atubang sang akon Amay nga yara sa langit. 34 “Indi kamo maghunahuna nga nag-abot ako sa kalibutan sa pagdala sing paghidait. Wala ako mag-abot sa pagdala sing paghidait kundi kagamo. 35 Nag-abot ako sa pagpaaway sang anak nga lalaki batok sa iya amay, sang anak nga babayi batok sa iya iloy, sang umagad nga babayi batok sa iya ugangan nga babayi. 36 Ang pinakamalain nga mga kaaway sang tawo amo ang katapo sang iya kaugalingon nga panimalay. 37 “Ang bisan sin-o nga nagahigugma sang iya amay ukon iya iloy sing mas labi pa sang sa akon, indi angay nga mangin-akon gintuton-an. Ang bisan sin-o nga nagahigugma sang iya anak nga lalaki kag anak nga babayi sing mas labi pa sang sa akon, indi angay nga mangin-akon gintuton-an. 38 Ang bisan sin-o nga wala nagapas-an sang iya krus kag nagasunod sa akon, indi angay nga mangin-akon gintuton-an. 39 Ang bisan sin-o nga nagapaniguro sang iya kabuhi madula niya ini, pero ang bisan sin-o nga nagadula sang iya kabuhi tungod sa akon maangkon niya ini. 40 “Ang bisan sin-o nga nagabaton sa inyo nagabaton sa akon, kag ang bisan sin-o nga nagabaton sa akon nagabaton man sa nagpadala sa akon. 41 Ang bisan sin-o nga nagabaton sang mensahero sang Dios, tungod kay mensahero sia sang Dios may parti sia sang balos nga para sa mensahero sang Dios. Ang bisan sin-o nga nagabaton sang matarong nga tawo tungod kay sia matarong nga tawo, may parti sia sang balos nga para sa matarong nga tawo. 42 Dumdoma ninyo ini! Ang bisan sin-o nga nagapainom sang bisan isa lamang ka baso nga mabugnaw nga tubig sa isa sining akon pinakakubos nga mga gintuton-an, tungod kay gintuton-an ko sia, magabaton gid sang iya balos.” 1 Sa tapos matudloan ni Jesus ang iya dose ka mga gintuton-an kon ano ang ila himuon, naghalin sia sa sadto nga lugar sa pagpanudlo kag pagwali sa malapit nga mga banwa didto. 2 Si Juan nga manugbautiso ginbilanggo sa sadto nga tion. Sang nakabati sia nahanungod sang mga hinimuan sang Cristo, ginpadala niya ang iban sang iya mga gintuton-an kay Jesus. 3 Nagpamangkot sila, “Sugiri kami, ikaw bala ang ginsiling ni Juan nga magaabot, ukon magapaabot pa kami sing lain?” 4 Si Jesus nagsabat, “Balik kamo kag sugiri ninyo si Juan sang inyo nabatian kag nakita: 5 ang mga bulag makakita, ang mga piang makalakat, ang mga aruon ginaayo, ang mga bungol makabati, ang mga patay ginabanhaw, kag ang Maayong Balita ginawali sa mga imol. 6 Daw ano ka malipayon ang tawo nga wala nagapangduhaduha sa akon!” 7 Sang paghalin na sang mga gintuton-an ni Juan, si Jesus nagsiling sa mga tawo nahanungod kay Juan: “Ano ang ginapaabot ninyo nga makita sang pagkadto ninyo kay Juan didto sa desierto? Tigbaw bala nga ginahapayhapay sang hangin? 8 Ano bala ang ginkadto ninyo nga tan-awon? Isa bala ka tawo nga nagabayo sing malahalon? Ang mga tawo nga nagabayo sang kasubong sina nagaestar sa mga palasyo! 9 Sugiri ninyo ako, ano gid bala ang inyo ginkadto agod tan-awon? Isa bala ka propeta? Huo, nagasiling ako sa inyo, labi pa sang sa isa ka propeta ang inyo nakita. 10 Kay si Juan amo ang ginatumod sini nga kasulatan: ‘Ipadala ko ang akon mensahero nga magauna sa imo kag magaaman sang imo alagyan.’ 11 Dumdoma ninyo ini! Sa mga nagkalatawo wala na sing may magsobra pa sang sa kay Juan nga manugbautiso. Pero ang labing diutay sa Ginharian sang langit mas daku pa sang sa iya. 12 Sugod sang pagwali ni Juan nga manugbautiso tubtob sa sini nga adlaw ang Ginharian sang langit nag-antos sa mapintas nga mga paghingabot, kag ginaagaw ini sang mapintas nga mga tawo sa pakusog. 13 Ang tanan nga mga propeta kag ang Kasugoan ni Moises nagtagna nahanungod sang Ginharian sang langit tubtob sa panahon ni Juan. 14 Kon buot kamo magpati sang ila mensahe, si Juan amo si Elias nga gintagna nga magaabot. 15 Gani, magpamati kamo kon may mga dulonggan kamo! 16 “Karon, sa ano ko bala ipaanggid ang mga tawo sa sini nga mga inadlaw? Kaangay sila sang mga kabataan nga nagapinungko sa tiendahan kag nagasinggitanay, 17 ‘Nagtukar kami sa inyo sing plawta, pero wala kamo magsaot! Naghaya kami, pero wala kamo maghibi!’ 18 Sang nag-abot si Juan, nagpuasa sia kag wala mag-inom sing bino, kag nagsiling sila, ‘Ginagamhan sia sang demonyo!’ 19 Sang nag-abot ang Anak sang Tawo, nagkaon kag nag-inom sia, kag nagsiling sila, ‘Tan-awa ninyo ini nga tawo! Palakaon sia kag palahubog, abyan sang mga manugsukot sang buhis kag sang iban nga mga makasasala!’ Pero ang kaalam sang Dios mapamatud-an paagi sa mga binuhatan sini.” 20 Dayon ginpangkondenar ni Jesus ang mga banwa sa diin naghimo sia sang kalabanan sang iya mga milagro tungod kay ang mga tawo didto wala maghinulsol sang ila mga sala. 21 “Makaluluoy ka man, Corazin! Makaluluoy ka man, Betsaida! Kay kon ang mga milagro nga ginhimo sa inyo ginhimo sa Tiro kag Sidon, dugay na kuntani ang mga tawo didto nagabayo sang sako kag nagbutang sing abo sa ila mga ulo sa pagpakita nga nagbiya sila sa ila mga sala! 22 Gani dumdoma ninyo nga sa Adlaw sang Paghukom, mas magamaluloy-on pa ang Dios sa mga tawo sang Tiro kag Sidon sang sa inyo! 23 Kag ikaw Capernaum luyag ka bala nga bayawon pa langit? Itagbong ka sa impierno! Kay kon ang mga milagro nga nahimo sa imo ginhimo sa Sodoma, kuntani ang Sodoma ara pa tubtob sa sini nga adlaw! 24 Dumdoma ninyo nga sa Adlaw sang Paghukom mas magamaluloy-on pa ang Dios sa Sodoma sang sa inyo!” 25 Sa sadto nga tion si Jesus nagsiling, “O Amay, Ginoo sang langit kag duta! Nagapasalamat ako sa imo tungod kay ginpahayag mo sa mga di-maalam ang gintago mo sa mga maalam kag sa may mataas nga mga tinun-an. 26 Huo, O Amay, kay amo ini ang imo nahamut-an nga himuon. 27 “Ang akon Amay nagtugyan sa akon sang tanan nga mga butang. Wala sing may nakakilala sa Anak luas ang Amay, kag wala man sing may nakakilala sa Amay luas ang Anak kag ang bisan sin-o nga luyag ipahayag sang Anak ang Amay. 28 “Palapit kamo sa akon, tanan kamo nga ginabudlayan kag ginabug-atan, kag papahuwayon ko kamo. 29 Itakod ang akon gota sa inyo kag magtuon kamo sa akon, tungod kay ako malulo kag mapainuboson sing tagipusoon, kag makapahuway kamo. 30 Kay ang akon gota nga ihatag sa inyo mahapos, kag ang akon karga mamag-an.” 1 Isa sadto ka tion sa Adlaw nga Inugpahuway, si Jesus nag-agi sa tunga sang kaumhan sang trigo. Gingutom ang iya mga gintuton-an, gani nagpangutol sila sang mga uhay sang trigo kag ginkaon ini. 2 Sang makita ini sang mga Fariseo, nagsiling sila kay Jesus, “Tan-awa bala, ang ginahimo sang imo mga gintuton-an batok sa Kasugoan sa Adlaw nga Inugpahuway!” 3 Si Jesus nagsabat, “Wala bala ninyo mabasahi ang ginhimo ni David sang sia kag ang iya mga kaupdanan gingutom? 4 Nagsulod sia sa balay sang Dios, kag ginkaon niya upod sang iya mga tinawo ang tinapay nga nahalad sa Dios, bisan pa batok sa Kasugoan para sa ila ang magkaon sadto nga tinapay. Kay yadto nga tinapay para lamang sa mga pari. 5 Kag wala bala ninyo mabasahi sa Kasugoan ni Moises nga sa Adlaw nga Inugpahuway, ang mga pari sa templo nagalapas sang Kasugoan sa tagsa ka Adlaw nga Inugpahuway, pero wala man sila makasala? 6 Nagasiling ako sa inyo, may yari diri nga mas importante pa sang sa Templo. 7 Kon inyo lamang nahibaluan kon ano ang kahulogan sini nga kasulatan, ‘Indi mga halad nga sapat ang luyag ko, kundi ang pagkamaluloy-on,’ wala ninyo kuntani paghukmi ang mga wala sing sala. 8 Kay ang Anak sang Tawo amo ang Ginoo sang Adlaw nga Inugpahuway.” 9 Naghalin si Jesus sa sadto nga lugar kag nagsulod sa ila sinagoga, sa diin 10 may isa ka tawo didto nga naitus ang iya kamot. May mga tawo man didto nga luyag magsumbong kay Jesus tungod sang iya mga ginahimo. Gani nagpamangkot sila sa iya, “Ginatugot bala sa aton Kasugoan ang pagpamulong sa Adlaw nga Inugpahuway?” 11 Si Jesus nagsabat, “Abi kon ang isa sa inyo may karnero nga nahulog sa madalom nga buho sa Adlaw nga Inugpahuway, ano bala ang himuon niya? Indi bala niya pagkuhaon ini sa buho? 12 Ang tawo mas labi pa ka mahal sang sa karnero! Gani ang aton Kasugoan nagatugot sa aton sa paghimo sing maayo sa isa ka tawo bisan pa sa Adlaw nga Inugpahuway.” 13 Dayon nagsiling si Jesus sa tawo, “Untaya ang imo kamot.” Gin-untay niya ini kag nag-ayo kasubong sang pihak niya nga kamot. 14 Pero ang mga Fariseo naglakat kag nagplano sa pagpatay kay Jesus. 15 Sang mahibaluan ni Jesus ang plano batok sa iya, naghalin sia sa sadto nga lugar kag ginsunod sia sang madamo nga mga tawo. Gin-ayo niya ang tanan nga mga masakiton, 16 kag ginmanduan nga indi sila magpanugid sa iban nahanungod sa iya. 17 Ginhimo niya ini agod matuman ang ginsiling ni Isaias nga propeta: 18 “Yari ang akon alagad nga akon ginpili, ang akon hinigugma nga sa iya nahamuot ako. Ibutang ko sa iya ang akon Espiritu, kag sia magapahibalo sang akon paghukom sa mga kapungsoran. 19 Indi sia magbais ukon magsinggit, ukon mabatian ang iya matunog nga hambal sa mga dalan. 20 Magamalulo sia sa mga maluya, kag magamaayo sa indi makasarang, tubtob iya madala ang katarungan sa pagdaog, 21 kag ang tanan nga mga tawo magasalig sa iya.” 22 Dayon may mga tawo nga nagdala sa kay Jesus sang isa ka tawo nga bulag kag apa, tungod kay ginagamhan sia sang demonyo. Gin-ayo ni Jesus ini nga tawo, sa bagay nga makahambal kag makakita na sia. 23 Natingala gid ang tanan nga mga tawo gani nagpinamangkutanay sila, “Sia na ayhan ang Anak ni David?” 24 Sang pagkabati sini sang mga Fariseo nagsiling sila, “Ginatabog niya ang mga yawa tungod kay si Beelzebul nga pangulo sang mga demonyo naghatag sa iya sing gahom sa paghimo sini.” 25 Si Jesus nakahibalo sang ila panghunahuna, gani nagsiling sia sa ila, “Kon ang mga pumoluyo sang isa ka pungsod nagabinahinbahin kag nagailinaway, ina nga pungsod malaglag. Kon ang mga pumoluyo sang isa ka banwa ukon mga katapo sang isa ka panimalay nagabinahinbahin kag nagailinaway, ina nga banwa ukon panimalay magabuloblag. 26 Gani kon ang mga ginsakpan ni Satanas magbinahinbahin kag mag-ilinaway, ang iya ginharian magabuloblag! 27 Nagasiling kamo nga ako nagatabog sang mga demonyo tungod sang gahom nga ginhatag sa akon ni Beelzebul. Ti, karon sin-o bala ang nagahatag sing gahom sa inyo mga sumolunod sa pagtabog sa ila? Ang ginahimo sang inyo mga sumolunod amo man ang nagapamatuod nga nagsayop gid kamo! 28 Indi si Beelzebul, kundi ang Espiritu sang Dios amo ang naghatag sa akon sing gahom sa pagtabog sang mga demonyo, gani ini nagapamatuod nga ang paghari sang Dios nag-abot na sa inyo. 29 “Wala sing may makasulod sa balay sang makusog nga tawo sa pagkuha sang iya mga pagkabutang luas lang kon iya anay gapuson ang makusog nga tawo, dayon sarang na sia makapanguha sang bisan ano nga butang sa amo nga balay. 30 “Ang bisan sin-o nga wala nagaapin sa akon batok sa akon, ang bisan sin-o nga wala nagatipon upod sa akon nagapaaplaag. 31 Gani, nagasiling ako sa inyo: mapatawad ang mga tawo sang bisan ano nga sala kag sang malaut nila nga ginapanghambal, pero indi mapatawad ang bisan sin-o nga maghambal sing malain batok sa Espiritu Santo. 32 Ang bisan sin-o nga maghambal sang pulong batok sa Anak sang Tawo mapatawad, pero ang bisan sin-o nga maghambal batok sa Espiritu Santo indi mapatawad, sa karon ukon sa palaabuton. 33 “Agod makaangkon sang maayo nga bunga dapat ang kahoy maayo, kay kon ang kahoy indi maayo, magaangkon ini sang indi maayo nga bunga. Kay ang kahoy makilala sa iya bunga. 34 Kamo nga kaliwat sang mga man-og, paano bala ang paghambal ninyo sing maayo nga mga butang kon kamo malaut? Kay ginahambal sang baba kon ano ang yara sa tagipusoon. 35 Ang maayo nga tawo nagapagwa sing maayo nga mga butang gikan sa mga gintipon niya nga maayo, ang tawo nga malaut nagapagwa sang malaut nga mga butang gikan sa mga tinago niya nga malaut. 36 “Ako nagasiling sa inyo: sa Adlaw sang Paghukom ang tagsatagsa magapanabat sa tagsa ka pulong nga wala sing pulos nga ginhambal niya. 37 Kay sa imo mga pulong pagahukman ka, sa paghilway ukon sa pagkondenar sa imo.” 38 Dayon may mga manunodlo sang Kasugoan kag mga Fariseo nga nagsiling kay Jesus, “Manunodlo, luyag kami makakita sa imo nga nagahimo sang gamhanan nga buhat nga nagapakita nga ang imo gahom naghalin sa Dios.” 39 Si Jesus nagsabat, “Daw ano kalaut kag di-maminatud-on sa Dios ang mga tawo sa sini nga mga inadlaw! Nagapangayo bala kamo sa akon sing gamhanan nga buhat? Wala sing gamhanan nga buhat nga ipakita sa inyo luas sang natabo na sa kay Jonas nga propeta. 40 Subong nga si Jonas nagpabilin sa tiyan sang daku nga isda sa sulod sing tatlo ka adlaw kag tatlo ka gab-i, amo man ang Anak sang Tawo magapabilin sa kadadalman sang duta sa sulod sing tatlo ka adlaw kag tatlo ka gab-i. 41 Sa Adlaw sang Paghukom ang mga tawo sa Ninive magatindog kag magasumbong sa inyo tungod kay naghinulsol sila sang ila mga sala sang pagkabati nila kay Jonas nga nagawali. Kag nagasiling ako sa inyo nga may ari diri nga labaw pa sang sa kay Jonas! 42 Sa Adlaw sang Paghukom ang Rayna sang Seba magatindog kag magasumbong sa inyo, tungod kay nag-abot sia halin pa sa malayo gid nga lugar sa pagpamati sang kaalam ni Haring Solomon. Nagasiling ako sa inyo, may ari diri nga labaw pa sang sa kay Haring Solomon! 43 “Kon ang malaut nga espiritu maggwa sa isa ka tawo, nagapanglugayawan sia sa mamala nga mga lugar sa pagpangita sing palahuwayan. Kon wala sia sing may makita, 44 nagasiling sia sa iya kaugalingon, ‘Mabalik ako sa akon ginhalinan.’ Gani sa pagbalik niya, iya makita nga ang iya ginhalinan wala sing may nagaestar, matinlo kag nahimos na. 45 Dayon magalakat sia kag manghagad sang pito ka espiritu nga mas malaut pa sang sa iya. Magasulod sila kag magaestar sa sadto nga tawo. Gani, sa katapusan ini nga tawo mas magamalaut pa gid sang sa una niya nga kahimtangan. Amo man ini ang mahanabo sa malaut nga mga tawo sa sini nga mga inadlaw.” 46 Nagahambal pa si Jesus sa mga tawo, sang mag-abot ang iya iloy kag mga utod. Nagtindog sila sa gwa kag nagpangabay nga makapakighambal sa iya. 47 Gani ang isa sang mga tawo didto nagsiling kay Jesus, “Yara sa gwa nagatindog ang imo iloy kag mga utod. Luyag sila magpakighambal sa imo.” 48 Si Jesus nagsabat, “Sin-o bala ang akon iloy? Sin-o bala ang akon mga utod!” 49 Dayon gintudlo niya ang iya mga gintuton-an kag nagsiling, “Tan-awa ninyo, yari ang akon iloy kag mga utod! 50 Kay ang bisan sin-o nga nagatuman sang kabubot-on sang akon Amay sa langit amo ang akon utod nga lalaki, utod nga babayi, kag akon iloy.” 1 Sa amo man nga adlaw naggwa si Jesus sa balay kag nagkadto sa higad sang linaw, sa diin nagpungko sia sa pagpanudlo. 2 Tungod kay gintipunan sia sang madamo nga tawo, nagsakay sia sa sakayan kag nagpungko didto, samtang ang mga tawo nagtilindog sa higad sang linaw. 3 Madamo nga mga butang ang gintudlo ni Jesus sa ila paagi sa mga palaanggiran nga subong sini: “May isa ka tawo nga naglakat sa pagsab-og. 4 Sang pagsab-og niya sang binhi, ang iban nagtupa sa dalan, kag ang mga pispis nagdapo kag nagtuka sini. 5 Ang iban nagtupa sa batuhon nga mga lugar, sa diin hapaw lamang ang duta. Sa wala lang madugay nagtubo ang binhi tungod kay manabaw ang duta. 6 Sang udtong adlaw na, nalayong ang bag-ong tubo nga mga tanom kag tungod kay indi gid madalom ang mga gamot sini, ang mga tanom madali nga nalaya. 7 Ang iban nga binhi nagtupa sa duta nga may mga talungon nga nagtubo kag naglumos sang mga tanom. 8 Pero ang iban nga binhi nagtupa sa maayo nga duta kag ang mga tanom namunga: ang iban sini nagpatubas sang 100 ka pilo, ang iban sini sesenta kag ang iban sini traynta.” 9 Kag si Jesus nagsiling, “Gani, magpamati kamo kon may mga dulonggan kamo!” 10 Dayon ang mga gintuton-an nagpalapit kay Jesus kag nagpamangkot sa iya, “Ngaa nagahambal ka sa mga tawo paagi sa mga palaanggiran?” 11 Si Jesus nagsabat, “Ang paghibalo sang mga tinago sang Ginharian sang langit ginhatag sa inyo kag indi sa ila. 12 Kay ang tawo nga may paghangop pagahatagan pa gid, agod nga magsulobra ang iya nahibaluan, pero ang tawo nga wala sing paghangop bisan ang diutay nga iya nahibaluan pagakuhaon pa. 13 Naghambal ako sa ila paagi sa mga palaanggiran, tungod kay nagatulok sila pero indi makakita, kag nagapamati sila pero indi makabati ukon makahangop. 14 Gani natuman sa ila ining tagna ni Isaias nga nagasiling: ‘Ini nga mga tawo magapamati lang nga pamati, pero indi makahangop, magatulok lang sila nga tulok, pero indi makakita. 15 Tungod kay ini nga mga tawo matig-a sing mga ulo, gintakpan nila ang ila mga dulonggan, kag ginpiyong nila ang ila mga mata. Kay kon indi nila paghimuon ini, basi makakita ang ila mga mata, makabati ang ila mga dulonggan, makahangop ang ila mga panghunahuna, kag magaliso sila sa akon, kag ako magaayo sa ila.’ 16 “Kamo inyo malipayon gid! Kay ang inyo mga mata makakita kag ang inyo mga dulonggan makabati. 17 Dumdoma ninyo ini! Madamo nga mga propeta kag mga tawo sang Dios ang naghandom gid sa pagtan-aw sang inyo nakita, pero wala sila makakita, kag luyag magpamati sa inyo ginapamatian pero wala sila iya makabati. 18 Gani, pamatii ninyo kag tun-i kon ano ang kahulogan sang palaanggiran nahanungod sang manugsab-og. 19 Ang mga nagapamati sang mensahe nahanungod sang Ginharian pero wala makahangop sini, kaangay sila sang binhi nga nagtupa sa alagyan. Nagaabot ang Yawa kag nagaagaw sang ginsab-og sa ila mga tagipusoon. 20 Ang binhi nga nagtupa sa batuhon nga duta amo ang mga nagapamati sang pulong kag sa gilayon nagabaton sini sing malipayon. 21 Pero wala ini nagatudok kag nagadugay sa ila. Gani kon mag-abot ang pag-antos ukon paghingabot tungod sang mensahe nagabiya sila sa gilayon. 22 Ang binhi nga nagtupa sa duta nga may mga talungon amo ang mga nagapamati sang mensahe, pero ang mga palaligban sang pangabuhi, kag ang paghigugma sang manggad nagalumos sang mensahe, kag wala ini nagapamunga. 23 Ang binhi nga ginsab-og sa maayo nga duta amo ang mga nagapamati sang mensahe kag nagahangop sini. Nagapamunga sila kag nagapatubas ang iban sa ila sing 100 ka pilo, ang iban sesenta ka pilo, kag ang iban traynta ka pilo.” 24 Si Jesus nagsugid sa ila sing isa naman ka palaanggiran, “Ang Ginharian sang langit kaangay sang isa ka tawo nga nagsab-og sang maayo nga binhi sa iya uma. 25 Isa ka gab-i, sang nagakatulog ang mga tawo, nag-abot ang iya kaaway kag nagsab-og man sang mga bugang nga nag-impon sa mga trigo, kag naglakat. 26 Sang nagtubo ang mga tanom kag nagpamunga sang trigo, ang mga bugang nagtubo man. 27 Ang mga suloguon sang tawo nagkadto sa iya kag nagsiling, ‘Sir, maayo nga binhi ang imo ginsab-og sa imo nga uma, pero diin bala maghalin ining mga bugang?’ 28 Nagsabat sia, ‘Ginhimo ini sang kaaway.’ Nagpamangkot sila, ‘Luyag mo bala nga maglakat kami agod panggabuton ang mga bugang?’ 29 Nagsabat sia, ‘Indi lang, tungod kay sa inyo pagtipon sang mga bugang, basi may magabot kamo nga mga trigo kaupod sa ila. 30 Pabay-i lang ninyo anay nga magpamuhi ang mga bugang kag ang mga trigo tubtob sa tig-alani, kay kon tig-alani na singganon ko ang mga mangangani: ‘Gabuta anay ninyo ang mga bugang, bugkosa ini kag idap-ong sa kalayo. Dayon tipuna ninyo ang trigo kag isulod sa akon bodega.’” 31 Si Jesus nagsugid sa ila sing isa naman ka palaanggiran, “Ang Ginharian sang langit kaangay sang binhi sang mustasa, nga ginkuha sang isa ka tawo kag ginpanggas sa iya uma. 32 Ini ang labing diutay sa tanan nga binhi, pero kon magtubo ini magataas sia sa tanan nga kahuykahoy kag mangindaku nga kahoy, sa bagay nga ang mga pispis magadapo kag magapugad sa mga sanga sini.” 33 Si Jesus nagsugid sa ila sing isa pa gid ka palaanggiran, “Ang Ginharian sang langit kaangay sang lebadora. Ginakuha ini sang isa ka babayi kag ginalamas sa tatlo ka sukob nga harina, tubtob nga maghabok ang bug-os nga linamas.” 34 Si Jesus naggamit sang mga palaanggiran sa pagtudlo sini nga mga butang sa mga tawo. Wala sia sing may ginhambal sa ila nga indi paagi sa palaanggiran. 35 Ginhimo niya ini agod matuman ang ginsiling sang propeta: “Magahambal ako sa ila paagi sa mga palaanggiran, magasugid ako sa ila sang mga butang nga wala pa mahibal-i, halin sa pagtuga sang kalibutan.” 36 Dayon ginbayaan ni Jesus ang mga tawo kag nagsulod sia sa balay. Ang iya mga gintuton-an nagpalapit sa iya kag nagsiling, “Sugiri kami kon ano ang kahulogan sang palaanggiran nahanungod sang mga bugang sa talamnan.” 37 Si Jesus nagsabat, “Ang tawo nga nagsab-og sang maayo nga binhi amo ang Anak sang Tawo. 38 Ang uma amo ang kalibutan kag ang maayo nga binhi amo ang mga anak sang Ginharian, ang mga bugang amo ang mga anak sang Yawa, 39 kag ang kaaway nga nagsab-og sang mga bugang amo si Satanas; ang tig-alani amo ang katapusan sang panag-on kag ang mga mangangani amo ang mga anghel. 40 Subong nga ang mga bugang tipunon kag sunogon sa kalayo, amo man ang mahanabo sa katapusan sang panag-on. 41 Ang Anak sang Tawo magapadala sang iya mga anghel kag ila pagatipunon kag pagapagwaon sa iya Ginharian ang tanan nga nanginkabangdanan sang pagpakasala sang mga tawo kag ang tanan nga nagahimo sing malaut nga mga butang. 42 Kag sila ihaboy sang mga anghel sa nagadabadaba nga kalayo, sa diin magahibi sila kag magabagrot sang ila mga ngipon. 43 Dayon ang mga matarong magasilak subong sang adlaw sa Ginharian sang ila Amay. Gani, magpamati kamo kon may mga dulonggan kamo! 44 “Ang Ginharian sang langit kaangay sang manggad nga ginlubong sa uma. Nasapwan ini sang isa ka tawo kag iya liwat gintampukan. Sa daku nga kalipay naglakat sia kag ginbaligya niya ang tanan niya nga mga pagkabutang, kag nagbalik sa pagbakal sadto nga uma. 45 “Subong man, ang Ginharian sang langit kaangay sang isa ka negosyante nga nagpangita sang malahalon nga mga perlas. 46 Sang pagkakita niya sang isa ka perlas nga malahalon, naglakat sia kag ginbaligya niya ang tanan niya nga mga pagkabutang kag ginbakal ang amo nga perlas. 47 “Subong man, ang Ginharian sang langit kaangay sang isa ka pukot nga ginladlad sa dagat sang mga mangingisda kag nagkuha sang sarisari nga mga isda. 48 Sang puno na ang pukot ginbutong ini sang mga mangingisda pa higad kag nagpungko sila sa pagpain sang mga isda: ang mga maayo ginsulod sa alat, kag ginpamilak ang mga malain. 49 Manginsubong man sini sa katapusan sang panag-on: ang mga anghel sang Dios magaabot kag magapain sang malaut nga mga tawo sa mga matarong, 50 kag ang mga malaut ila itagbong sa kalayo nga nagadabadaba. Didto magahinibi sila kag magabagrot sang ila mga ngipon.” 51 Si Jesus nagpamangkot sa ila, “Nahangpan bala ninyo ini tanan nga mga butang?” Nagsabat sila, “Huo.” 52 Gani si Jesus nagsiling, “Ini nagakahulogan nga ang tagsa ka manunodlo sang Kasugoan nga mangingintuton-an sang Ginharian sang langit, kaangay sang tag-iya sang balay nga nagakuha sang bag-o kag daan nga mga butang sa iya talaguan.” 53 Sa tapos si Jesus makapanudlo sini nga mga palaanggiran, naghalin sia sa sadto nga lugar 54 kag nagpauli sa iya ginaestaran nga banwa. Nagpanudlo sia sa ila sinagoga, kag ang mga nakabati sa iya natingala. Nagpamangkot sila, “Diin bala sia nagkuha sini nga kaalam kag paano bala sia makahimo sini nga mga milagro? 55 Indi bala sia ang anak sang panday? Indi bala nga si Maria ang iya iloy, kag ang iya mga utod amo sanday Santiago, Jose, Simon kag Judas? 56 Indi bala nga ang tanan niya nga mga utod nga babayi nagaestar diri? Diin bala niya ginkuha ini tanan?” 57 Gani indi sila magpati sa iya. Si Jesus nagsiling sa ila, “Ang propeta ginatahod bisan diin, luas lamang sa iya ginaestaran nga banwa kag sa iya panimalay.” 58 Wala sia maghimo didto sing madamo nga mga milagro tungod sang ila pagkadi-matinuohon. 1 Sa sadto nga tion si Herodes nga pangulo sang Galilea nakabati nahanungod kay Jesus. 2 Nagsiling sia sa iya mga opisyales, “Sia amo si Juan nga manugbautiso nga nabanhaw. Amo ina kon ngaa may gahom sia sa paghimo sang mga milagro.” 3 Kay ginpadakop sadto anay ni Herodes si Juan, ginpagapos sia kag ginsulod sa bilangguan. Ginhimo niya ini tungod kay Herodias nga asawa ni Felipe nga iya utod. 4 Kay sa pila ka beses si Juan nga manugbautiso nagsiling kay Herodes, “Batok sa kasugoan ang imo pagpuyo upod sa kay Herodias!” 5 Ipapatay kuntani ni Herodes si Juan, ugaling nahadlok sia sa mga Judio tungod kay ginakabig nila nga si Juan isa ka propeta. 6 Sa kaadlawan ni Herodes, ang anak nga babayi ni Herodias nagsaot sa atubang sang mga bisita sa bagay nga nakunyag gid si Herodes. 7 Tungod sini nagtug-an sia sa iya, “Nagasumpa ako nga bisan ano ang imo pangayuon sa akon ihatag ko sa imo!” 8 Sa sudyot sang iya iloy nagsiling sia kay Herodes, “Ihatag sa akon subong gid ang ulo ni Juan nga manugbautiso nga nabutang sa bandihado!” 9 Nagkasubo ang hari pero tungod sang iya sinumpaan sa atubang sang tanan nga mga bisita nagsugo sia nga ihatag ang pangayo sang dalagita. 10 Gani ginpapugotan niya si Juan sa bilangguan. 11 Ang ulo gindala nga natungtong sa bandihado kag ginhatag sa dalagita, kag iya ini gindala sa iya iloy. 12 Sa tapos sina, nag-abot ang mga gintuton-an ni Juan kag ila ginkuha ang bangkay kag ginlubong. Dayon naglakat sila kag ginsugiran si Jesus. 13 Sang pagkabati ni Jesus sang balita nahanungod kay Juan, naghalin sia sa sadto nga lugar nga nagasakay sa sakayan kag nagkadto sa isa ka baw-ing nga lugar nga isahanon lang. Sang nahibaluan ini sang mga tawo, nagwa sila sa ila mga banwa kag nag-apas kay Jesus nga nagalakat lang. 14 Sang pagtakas ni Jesus, nakita niya ang madamo nga mga tawo. Naluoy gid sia sa ila kag gin-ayo niya ang ila mga masakiton. 15 Sang sirom na, ang iya mga gintuton-an nagpalapit sa iya kag nagsiling, “Madulom na kag baw-ing ini nga lugar. Palakta ang mga tawo sa pagkadto sa mga barangay agod makabakal sila sang pagkaon para sa ila kaugalingon.” 16 Nagsabat si Jesus, “Indi na kinahanglan nga maglakat pa sila. Kamo mismo ang maghatag sa ila sing pagkaon.” 17 Nagsabat sila, “Lima gid lang ka bilog nga tinapay kag duha ka isda ang ari sa amon.” 18 Nagsiling si Jesus, “Dalha ninyo ina diri sa akon.” 19 Ginsugo niya ang mga tawo nga magpungko sa hilamon. Dayon iya ginkuha ang lima ka bilog nga tinapay kag duha ka isda, nagtangla sa langit kag nagpasalamat sa Dios. Ginpamihakpihak niya ang tinapay kag ginhatag niya ini sa iya mga gintuton-an, kag ginhatag ini sang mga gintuton-an sa mga tawo. 20 Ang tagsatagsa nagkaon kag nabusog. Dayon gintipon sang mga gintuton-an ang nabilin kag dose pa ka mga alat ang napuno. 21 Ang mga nagkalaon mga 5,000 ka mga lalaki, wala labot ang mga babayi kag mga kabataan. 22 Dayon ginsugo ni Jesus ang iya mga gintuton-an sa pagsakay sa sakayan kag sa pag-una sa tabok sang linaw, samtang ginpapauli niya ang mga tawo. 23 Sang mapalakat na niya ang mga tawo nagtaklad sia nga nagaisahanon sa isa ka bakulod sa pagpangamuyo. Sang gab-i na, isa lang si Jesus didto. 24 Sa amo nga tion, ang sakayan didto na sa tunga sang linaw nga ginabulobalinsay sang mga balod, tungod kay sumpong ang hangin. 25 Sang kaagahon na, si Jesus nag-apas sa iya mga gintuton-an nga nagalakat sa ibabaw sang tubig. 26 Sang makita nila sia nga nagalakat sa ibabaw sang tubig, kinulbaan gid sila. Nagsinggit sila sa kahadlok nga nagasiling, “Bagat!” 27 Sa gilayon si Jesus nagsiling sa ila, “Magpakaisog kamo! Ako ini. Indi kamo magkahadlok!” 28 Dayon si Pedro nagsiling, “Ginoo, kon ikaw gid ina, pakadtua ako sa imo nga nagalakat sa ibabaw sang tubig.” 29 Si Jesus nagsabat, “Dali diri!” Gani nagpanaog si Pedro sa sakayan kag naglakat sa ibabaw sang tubig pakadto kay Jesus. 30 Pero sang matalupangdan niya nga mabaskog ang hangin, hinadlukan sia kag nag-amat-amat sia lugdang sa tubig. Nagsinggit sia, “Ginoo, tabangi ako!” 31 Sa gilayon gindawhat sia ni Jesus kag gin-uyatan nga nagasiling, “Kadiutay sang imo pagtuo! Ngaa bala nagpangduhaduha ka?” 32 Nagbalik sila nga duha sa sakayan, kag naglinaw. 33 Dayon ang mga gintuton-an sa sakayan nagsimba kay Jesus nga nagsiling, “Matuod gid nga ikaw ang Anak sang Dios!” 34 Nagtabok sila sa linaw kag nagdungka sa Genesaret, 35 sa diin si Jesus nakilala sang mga tawo. Gani ginpahibalo nila ang mga tawo sa palibot nga mga lugar nga si Jesus ato didto. Dayon gindala sang mga tawo kay Jesus ang tanan nga mga masakiton. 36 Nagpangabay sila sa iya nga kon mahimo ang mga masakiton makatandog bisan sa sidsid lang sang iya bayu, kag ang tanan nga nakatandog sini nag-alayo. 1 May mga Fariseo kag mga manunodlo sang Kasugoan halin sa Jerusalem nga nagkadto kay Jesus kag namangkot sa iya, 2 “Ngaa bala nga ang imo mga gintuton-an wala nagatuman sang mga pagtulon-an nga ginpaalinton sang aton mga katigulangan? Wala sila nagapanghinaw sang ila mga kamot sa wala pa sila magkaon suno sa kinabatasan!” 3 Si Jesus nagsabat, “Kag ngaa man nga ginalapas ninyo ang sugo sang Dios kag ginasunod ang inyo kaugalingon nga pagtulon-an nga ginpaalinton sa inyo? 4 Kay ang Dios nagsiling, ‘Tahura ang imo amay kag iloy,’ kag nagsiling pa gid sia, ‘Ang bisan sin-o nga nagapakamalaut sang iya amay kag iloy dapat patyon.’ 5 Pero kamo nagatudlo nga kon ang tawo may inugbulig sa iya amay kag iloy, kag magsiling sia, ‘Ini iya sang Dios,’ 6 indi na sia dapat magbulig sa iya amay kag iloy. Sa sini ginapakawalay pulos ninyo ang pulong sang Dios agod sa pagtuman sang inyo kaugalingon nga pagtulon-an nga ginpaalinton sa inyo. 7 Mga hipokrito! Matuod gid ang mensahe sang Dios paagi kay Isaias nahanungod sa inyo! 8 ‘Ang Dios nagsiling, ini nga mga tawo, nagapasidungog sa akon sa ila mga pulong, pero ang ila tagipusoon malayo gid sa akon. 9 Wala sing pulos ang ila pagsimba sa akon, tungod kay nagapanudlo sila sang mga kasugoan nga ginhimo sang tawo, nga daw subong sila nga akon mga kasugoan!’” 10 Dayon gintawag ni Jesus ang mga tawo nga magpalapit sa iya kag nagsiling sa ila, “Pamatii kag hangpa ninyo! 11 Indi ang nagasulod sa baba sang tawo ang nagadagta sa iya, kundi ang ginapagwa niya sa iya baba amo ang nagadagta sa iya.” 12 Dayon ang iya mga gintuton-an nagpalapit sa iya kag nagsiling, “Nahibal-an mo bala nga ang mga Fariseo nasaklaw sang imo ginsiling?” 13 Si Jesus nagsabat, “Ang tagsa ka tanom nga wala gintanom sang akon langitnon nga Amay pagagabuton. 14 Pabayai sila! Mga bulag sila nga manugtuytoy. Kay kon ang bulag magtuytoy sa isa man ka bulag, sila nga duha mahulog sa kanal.” 15 Si Pedro nagsiling, “Ipaathag sa amon ang kahulogan sini nga palaanggiran.” 16 Si Jesus nagsiling sa ila, “Wala gid kamo sing kinalis sa iban! 17 Wala bala kamo makahangop nga ang bisan ano nga nagasulod sa baba sang tawo nagakadto sa iya tiyan kag dayon ginapagwa sa iya lawas? 18 Pero ang mga pulong nga nagagwa sa baba nagahalin sa tagipusoon, kag amo ina ang nagadagta sa tawo. 19 Kay sa tagipusoon sang tawo nagagikan ang malaut nga mga panghunahuna: ang pagpatay, ang pagpanginbabayi ukon pagpanginlalaki, ang pagpakighilawas, ang pagpangawat, ang pagsaksi sang butig, kag ang pagpasipala sa iban. 20 Ini nga mga butang amo ang nagadagta sa tawo. Pero indi madagtaan ang tawo kon magkaon sia nga wala makapanghinaw sang iya mga kamot.” 21 Naghalin si Jesus sa sadto nga lugar kag nagkadto sa kadutaan malapit sa mga siudad sang Tiro kag Sidon. 22 May isa ka babayi nga taga-Canaan nga nagaestar sa sadto nga rehiyon nga nagpalapit sa iya nga nagasinggit, “Sir, Anak ni David! Kaluoyi ako! Ang akon anak nga babayi ginagamhan sang demonyo kag yara sa malubha nga kahimtangan.” 23 Pero si Jesus wala gid magsabat sa iya. Ang iya mga gintuton-an nagpalapit sa iya kag nagpangabay nga nagasiling, “Pahalina sia! Nagasunodsunod sia sa aton kag nagagahod!” 24 Dayon si Jesus nagsabat, “Ako ginpadala para lamang sa mga tawo sang Israel nga kaangay sang panong sang mga karnero nga nadula.” 25 Pero nagkadto ang babayi sa iya atubang kag nagluhod nga nagasiling, “Sir, buligi ako!” 26 Nagsabat si Jesus, “Indi nagakabagay nga kuhaon ang pagkaon sang mga kabataan kag ihaboy sa mga ido.” 27 Nagsiling sia, “Matuod ina, Sir, pero bisan ang mga ido nagakaon sang mga usik nga nagakalahulog sa lamisa sang ila mga agalon.” 28 Dayon nagsabat si Jesus sa iya, “Ikaw isa ka babayi nga may daku nga pagtuo! Matuman ang imo ginapangabay.” Sa amo gid nga tion nag-ayo ang iya anak nga babayi. 29 Naghalin si Jesus sa sadto nga lugar kag nag-agi sa higad sang Linaw sang Galilea. Nagtaklad sia sa isa ka bakulod kag nagpungko didto. 30 Nagkadto sa iya ang madamo nga mga tawo nga nagadala sang mga piang, mga bulag, mga pingkaw, mga apa, kag madamo pa nga mga masakiton, kag ila ginbutang sa atubang ni Jesus, kag gin-ayo niya sila. 31 Ang mga tawo natingala sang ila makita nga ang mga apa makahambal, ang mga pingkaw nag-ayo, ang mga piang makalakat, kag ang mga bulag makakita, kag gindayaw sang mga tawo ang Dios sang Israel. 32 Gintawag ni Jesus ang iya mga gintuton-an kag nagsiling sa ila, “Naluoy ako sa sini nga mga tawo, tungod kay ikatlo na subong nga adlaw ang ila pag-upod sa akon, kag karon nawad-an na sila sing kalan-on. Indi ako luyag nga magpauli sila nga wala makakaon, kay basi magkalalipong sila sa dalanon.” 33 Ang mga gintuton-an nagpamangkot sa iya, “Diin bala kita mangita sing pagkaon diri sa desierto nga makaigo sa pagpakaon sini nga kadamuon sang mga tawo?” 34 Ginpamangkot sila ni Jesus, “Pila bala ka bilog ang inyo tinapay?” Nagsabat sila, “Pito ka bilog nga tinapay kag pila ka bilog nga magagmay nga mga isda.” 35 Gani ginsugo niya ang mga tawo nga magpungko sa duta. 36 Dayon ginkuha niya ang pito ka bilog nga tinapay kag ang mga isda, kag sang nakapasalamat sia sa Dios, ginpamihakpihak niya ini kag ginhatag sa mga gintuton-an, kag ang mga gintuton-an naghatag sini sa mga tawo. 37 Ang tanan nagkaon kag nabusog. Dayon gintipon sang mga gintuton-an ang nabilin kag pito pa ka mga alat ang napuno. 38 Ang kadamuon sang mga tawo nga nagkalaon 4,000 ka mga lalaki wala labot sa mga babayi kag mga kabataan. 39 Dayon ginpapauli ni Jesus ang mga tawo, nagsakay sia sa sakayan kag nagkadto sa duta sang Magadan. 1 May mga Fariseo kag mga Saduceo nga nagpalapit kay Jesus. Buot nila tilawan sia, gani nagpangayo sila sa iya nga maghimo sia sang isa ka milagro sa pagpakita nga may gahom sia halin sa Dios. 2 Pero si Jesus nagsabat, “Kon magtunod ang adlaw nagasiling kamo, ‘Magaayo ang tiyempo, tungod kay ang langit mapula.’ 3 Kag kon aga nagasiling kamo, ‘Magaulan, tungod kay ang langit mapula kag magal-om.’ Sa inyo pagtan-aw sa langit makahibalo kamo sang magaabot nga tiempo, pero indi kamo makahangop sang mga tanda nahanungod sini nga mga panahon. 4 Daw ano kalaut kag ka di-diosnon sang mga tawo sa sini nga mga inadlaw! Nagapangayo bala kamo sa akon sing milagro? Wala sing milagro nga ihatag sa inyo luas sa milagro nga natabo kay Jonas.” Gani naglakat sia kag ginbayaan sila. 5 Sang pagtabok sang mga gintuton-an sa pihak sang linaw, nalipat sila sa pagdala sing tinapay. 6 Nagsiling si Jesus sa ila, “Mag-andam kag magbantay kamo batok sa lebadora sang mga Fariseo kag mga Saduceo.” 7 Kag nagbinaisay sila nga nagasiling, “Naghambal sia sini tungod kay wala kita makadala sing tinapay.” 8 Si Jesus nga nakahibalo sang ila ginabaisan, nagpamangkot sa ila, “Ngaa bala nagabinaisay kamo tungod kay wala kamo sing tinapay? Kadiutay sang inyo pagtuo! 9 Wala pa bala kamo makahangop? Wala bala kamo makadumdom sang lima ka tinapay nga akon ginpamihakpihak para sa 5,000 ka mga tawo? Pila bala ka alat ang inyo ginpuno? 10 Kag yadtong pito ka tinapay para sa 4,000 ka mga tawo? Pila bala ka mga alat ang inyo ginpuno? 11 Paano bala nga wala kamo makahangop nga indi nahanungod sa tinapay ang ginhambal ko sa inyo? Mag-andam kamo sa lebadora sang mga Fariseo kag mga Saduceo!” 12 Dayon nahangpan sang mga gintuton-an nga wala sia magpaandam sa ila nga magbantay sang ila kaugalingon sa lebadora nga ginagamit sa tinapay, kundi sa pagtulon-an sang mga Fariseo kag mga Saduceo. 13 Nagkadto si Jesus sa kadutaan nga malapit sa banwa sang Cesarea Filipo, sa diin nagpamangkot sia sa iya mga gintuton-an, “Sin-o bala ang Anak sang Tawo suno sa mga tawo?” 14 Nagsabat sila, “May nagasiling nga si Juan nga manugbautiso. May iban nga nagasiling nga si Elias, kag may iban pa gid nga nagasiling nga si Jeremias ukon iban nga mga propeta.” 15 Nagpamangkot sia sa ila, “Pero sa inyo iya, sin-o bala ako?” 16 Si Simon Pedro nagsabat, “Ikaw ang Cristo, ang Anak sang Dios nga buhi.” 17 Si Jesus nagsabat, “Malipayon ka, Simon nga anak ni Juan! Kay ini nga kamatuoran wala ginpahayag sa imo sang tawo, kundi sang akon Amay sa langit. 18 Kag ako nagasiling sa imo, ikaw si Pedro, kag sa sini nga bato pagatukoron ko ang akon iglesia. Bisan ang gahom sang kamatayon indi makadaog sini. 19 Ihatag ko sa imo ang mga yabi sang Ginharian sang langit, kag kon ano ang imo ginadumilian sa duta pagadumilian man sa langit, kag kon ano ang imo ginatugotan sa duta pagatugotan man sa langit.” 20 Dayon ginmanduan ni Jesus ang iya mga gintuton-an nga indi nila pag-isugid sa kay bisan sin-o nga sia amo ang Cristo. 21 Sugod sadto nga tion naghambal si Jesus sing maathag sa iya mga gintuton-an, “Dapat ako magkadto sa Jerusalem kag mag-antos sing tuman sa mga katigulangan sang mga Judio, sa pangulo nga mga pari, kag sa mga manunodlo sang Kasugoan. Pagapatyon ako, pero sa ikatlo nga adlaw pagabanhawon ako.” 22 Gindala sia ni Pedro sa ulounhan kag ginsaway nga nagasiling, “Ginoo, ang Dios indi magtugot sini! Indi ina dapat mahanabo sa imo!” 23 Nagliso si Jesus kay Pedro kag ginsingganan sia, “Palayo ka sa akon, Satanas! Ginabalabagan mo ang akon alagyan, tungod kay ang imo mga panghunahuna iya sang tawo, kag indi iya sang Dios.” 24 Dayon si Jesus nagsiling sa iya mga gintuton-an, “Ang bisan sin-o nga luyag magsunod sa akon, dapat niya kalimtan ang iya kaugalingon, magpas-an sang iya krus kag magsunod sa akon. 25 Kay ang bisan sin-o nga buot magluwas sang iya kaugalingon nga kabuhi madula niya ini, pero ang bisan sin-o nga nagadula sang iya kabuhi bangod sa akon makita niya ini. 26 Ano bala ang makuha sang tawo kon maangkon niya ang bug-os nga kalibutan kag madula niya ang iya kabuhi? Wala gid! Wala sing sarang mahatag ang tawo agod mabawi niya ang iya kabuhi. 27 Kay ang Anak sang Tawo madali na lang mag-abot sa daku nga gahom sang iya Amay kaupod sang iya mga anghel, kag dayon magahatag sia sing balos sa tagsa ka tawo suno sa iya mga binuhatan. 28 Dumdoma ninyo ini! May iban diri sa inyo nga indi mapatay tubtob nga makita nila ang Anak sang Tawo nga nagaabot subong Hari.” 1 Sang makaligad ang anom ka adlaw, gin-upod ni Jesus si Pedro kag ang mag-utod nga si Santiago kag si Juan, kag nagtaklad sila sa isa ka mataas nga bukid nga silahanon lang. 2 Samtang nagatulok sila, nagbalhin ang dagway ni Jesus. Ang iya guya nagsilak subong sang adlaw, kag ang iya bayu nanginmakasililaw nga kaputi. 3 Dayon nakita sang tatlo ka mga gintuton-an si Moises kag si Elias nga nagapakighambal kay Jesus. 4 Gani si Pedro nagsiling kay Jesus, “Ginoo, maayo gid nga yari kita diri. Kon luyag mo, mahimo ako sing tatlo ka tolda, isa para sa imo, isa para kay Moises, kag ang isa para kay Elias.” 5 Sang nagahambal pa sia, ginlikupan sila sang nagasiga nga panganod, kag gikan sa panganod may isa ka tingog nga nagasiling, “Ini amo ang akon hinigugma nga Anak nga nahamut-an ko gid. Pamatii ninyo sia!” 6 Sang pagkabati sini sang mga gintuton-an, hinadlukan gid sila kag naghapa sila sa duta. 7 Ginpalapitan sila ni Jesus kag gintandog nga nagasiling, “Tindog kamo kag indi magkahadlok!” 8 Sang pagtangla nila, wala sila sing iban nga nakita didto, kundi si Jesus lamang. 9 Sang pagdulhog nila sa bukid, ginmanduan sila ni Jesus, “Indi kamo magpanugid bisan kay sin-o sang inyo nakita, tubtob nga ang Anak sang Tawo mabanhaw.” 10 Dayon nagpamangkot ang mga gintuton-an sa iya, “Ngaa bala nagasiling ang mga manunodlo sang Kasugoan nga si Elias magauna sa pag-abot?” 11 Si Jesus nagsabat, “Matuod gid nga si Elias magaabot sing una kag magaaman sang tanan nga mga butang. 12 Pero nagasiling ako sa inyo nga si Elias nag-abot na, ugaling kay ang mga tawo wala makakilala sa iya, kundi ginhimo nila sa iya ang tanan nga luyag nila. Sa amo man nga paagi ang Anak sang Tawo pagapaantuson nila.” 13 Dayon nahangpan sang mga gintuton-an nga nagahambal sia sa ila nahanungod kay Juan nga manugbautiso. 14 Sang pagbalik nila sa madamo nga mga tawo, may isa ka tawo nga nagpalapit kay Jesus, kag nagluhod sa iya atubang 15 nga nagasiling, “Sir, kaluoyi ang akon anak nga lalaki. Kuyapon sia kag tama gid ang iya pag-antos sa bagay nga pirme sia nagakatumba sa kalayo ukon sa tubig. 16 Gindala ko sia sa imo mga gintuton-an, pero indi sila makaayo sa iya.” 17 Si Jesus nagsabat, “Daw ano ka di-matinuohon kag kabalingag sa inyo nga mga tawo! Tubtob san-o pa bala nga magaupod ako sa inyo? Tubtob san-o pa bala ako magabatas sa inyo? Dalha ang bata diri sa akon!” 18 Ginmanduan ni Jesus ang demonyo kag naggwa ini sa bata kag sa sadto gid nga tion nag-ayo ang bata. 19 Dayon nagpalapit kay Jesus ang mga gintuton-an sang silahanon lang kag nagpamangkot sa iya, “Ngaa indi kami makatabog sang demonyo sa bata?” 20 Si Jesus nagsabat, “Ina tungod kay kulang ang inyo pagtuo. Dumdoma ninyo ini! Kon may pagtuo kamo subong kadako sang liso sang mustasa sarang kamo makasiling sa sini nga bukid, ‘Saylo ka didto!’ kag ini magasaylo. Wala sing butang nga indi ninyo mahimo! ” 22 Sang pagtilipon sang mga gintuton-an sa Galilea, nagsiling si Jesus sa ila, “Ang Anak sang Tawo madali na lang itugyan sa kamot sang mga tawo 23 nga magapatay sa iya, pero sa ikatlo nga adlaw pagabanhawon sia.” Ang mga gintuton-an nagkasubo gid. 24 Sang pag-abot ni Jesus kag sang iya mga gintuton-an sa Capernaum, ang mga manugsukot sang buhis sang templo nagpalapit kay Pedro kag nagpamangkot, “Nagabayad man bala ang inyo manunodlo sang buhis sa templo?” 25 Nagsabat si Pedro, “Huo, e!” Sang pagsulod ni Pedro sa balay, nag-una si Jesus hambal, “Sa imo abi, Simon, sin-o bala ang nagabayad sang arkabala ukon buhis sa mga hari sini nga kalibutan? Ang mga pumoluyo bala sang pungsod ukon mga dumoluong?” 26 Nagsabat si Pedro, “Ang mga dumoluong.” Si Jesus nagsiling, “Kon amo nagakahulogan ina nga indi kinahanglan magbayad ang mga pumoluyo. 27 Ugaling agod indi sila masaklaw sa aton, kadto ka sa linaw kag magpamunit. Ang una nga isda nga imo mahulik, sa iya baba makita mo ang kwarta nga metal nga tuman ibayad sang imo kag sang akon buhis sa templo. Kuhaa kag ibayad para sa aton buhis.” 1 Sa sadto nga tion nagpalapit ang mga gintuton-an kay Jesus kag nagpamangkot, “Sin-o bala ang labing daku sa Ginharian sang langit?” 2 Gani gintawag ni Jesus ang isa ka bata kag ginpatindog sia sa ila atubang, 3 kag nagsiling, “Dumdoma ninyo ini! Kon indi kamo magbaylo kag manginkaangay sang mga kabataan, indi gid kamo makasulod sa Ginharian sang langit. 4 Ang bisan sin-o nga nagapaubos sang iya kaugalingon kaangay sini nga bata, sia amo ang labing daku sa Ginharian sang langit. 5 Kag ang bisan sin-o nga nagabaton sang kasubong sini nga bata sa akon ngalan nagabaton sa akon. 6 “Ang bisan sin-o nga manginkabangdanan sang pagbiya sa pagtuo sa akon, sang isa sining mga katawhan nga nagasalig sa akon kaangay sang mga kabataan, mas maayo pa sa sina nga tawo nga ihigot ang galingan nga bato sa iya liog kag lumsan sia sa madalom nga dagat. 7 Makaluluoy man ang kalibutan bangod may mga butang nga nanginkabangdanan sang pagbiya sang mga tawo sa ila pagtuo! Ini nga mga butang mahanabo gid man, pero makaluluoy ang tawo nga manginkabangdanan sini! 8 “Kon ang imo kamot ukon tiil amo ang kabangdanan sang imo pagbiya sa imo pagtuo, utda ini kag ihaboy! Mas maayo pa nga magsulod ka sa kabuhi nga wala sing katapusan nga isa lang ang imo kamot ukon tiil sang sa duha ang imo kamot kag tiil nga idap-ong ka sa kalayo nga wala sing katapusan. 9 Kag kon ang imo mata manginkabangdanan sang imo pagbiya sa imo pagtuo, lukata ini kag ihaboy! Mas maayo pa nga magsulod ka sa kabuhi nga wala sing katapusan nga isa lang ang imo mata sang sa duha ang imo mata nga idap-ong ka sa kalayo sa impierno. 10 “Maghalong kamo nga indi ninyo matamay ang isa sining mga katawhan nga kaangay sang magamay nga mga kabataan sa atubang sang Dios. Nagasiling ako sa inyo nga ang ila mga anghel sa langit yara pirme sa presensya sang akon Amay sa langit. 12 “Ano bala sa inyo? Ano bala ang himuon sang isa ka tawo nga may 100 nga mga karnero kag ang isa sa ila nadula? Bayaan niya didto sa bakulod ang nobentay nwebe nga nagahalab kag magalakat sia sa pagpangita sang nadula nga karnero. 13 Nagasiling ako sa inyo, kon iya makita ini, ang iya kalipay tungod sining isa mas labi pa sang sa iya kalipay sa nobentay nwebe nga wala madula. 14 Subong man ang inyo Amay sa langit indi luyag nga madula ang isa sining mga katawhan nga kaangay sang magamay nga mga kabataan sa iya atubang. 15 “Kon ang imo utod makasala batok sa imo, kadtoi sia kag sugiri sang iya sayop nga kamuhanon lang. Kon magpamati sia sa imo, ti magabalik ang inyo pag-ayuhay subong mag-ulotod. 16 Pero kon indi sia magpamati sa imo, dala ka sing isa ukon duha pa ka tawo agod nga suno sa ginasiling sang kasulatan, ‘Ang tagsa ka panumbongon mapalig-on paagi sa pamatuod sang duha ukon tatlo ka mga saksi.’ 17 Ugaling kon indi sia magpamati sa ila, isugid ini sa iglesia. Kag kon indi pa gid sia magpamati sa iglesia kabiga sia subong nga pagano ukon manugsukot sang buhis. 18 “Gani nagasiling ako sa inyo nga kon ano ang ginadumilian ninyo sa duta, ini pagadumilian man sa langit. Kon ano ang inyo ginapahanugotan sa duta, ini pagapahanugotan man sa langit. 19 “Nagasiling pa gid ako sa inyo: kon ang duha sa inyo maghisugot diri sa duta nahanungod sang mga butang nga inyo ginapangamuyoan, ina pagahimuon sa inyo sang akon Amay sa langit. 20 Kay kon diin ang duha ukon tatlo nga nagatipon sa akon ngalan, yara ako sa tunga nila.” 21 Dayon nagpalapit si Pedro kay Jesus kag nagpamangkot, “Ginoo, makapila bala makasala ang akon utod sa akon kag ako magapatawad sa iya? Tubtob bala sa makapito?” 22 Si Jesus nagsabat, “Wala ako magsiling sa imo nga tubtob sa makapito, kundi setenta ka pito. 23 Kay ang Ginharian sang langit kaangay sang isa ka hari nga luyag maghusay sang mga utang sang iya mga suloguon sa iya. 24 Sang nagsugod sia sa paghusay sang ila mga utang, may gindala sa iya nga suloguon nga nakautang sing minilyon ka pisos. 25 Tungod nga indi makabayad ang suloguon sang iya utang, nagmando ang hari nga ibaligya sia, ang iya asawa, ang iya mga kabataan kag ang tanan niya nga pagkabutang agod mabayaran niya ang iya utang. 26 Nagluhod ang suloguon sa atubang sang hari kag nagpakitluoy, ‘Hulathulata lang ako anay, kay bayaran ko ikaw sang tanan!’ 27 Ang hari naluoy sa iya, gani ginpalakat niya sia kag wala na pagpabayara sang iya utang. 28 “Dayon naggwa ang suloguon kag nasugata niya ang iya kapareho nga suloguon nga nakautang sa iya sing pila lamang ka pisos. Ginliab niya sia kag ginkuga nga nagsiling, ‘Bayari ang utang mo sa akon!’ 29 Ang pareho niya nga suloguon nagluhod nga nagapakitluoy sa iya, ‘Hulathulata lang ako anay, kay bayaran ko ikaw!’ 30 Pero wala sia magkaluoy. Sa baylo ginpabilanggo niya sia tubtob mabayaran niya ang iya utang. 31 Sang ang iban nga mga suloguon nakakita sang nahanabo, naglain gid ang buot nila kag ginkadtuan nila ang hari kag ginsugiran sang tanan nga nahanabo. 32 Gani ginpatawag sang hari yadtong suloguon kag ginhambalan, ‘Walay pulos ka nga suloguon! Wala ko ikaw ginpabayad sang tanan mo nga utang tungod kay nagpakitluoy ka sa akon. 33 Kuntani nagkaluoy ka man sa pareho mo nga suloguon subong sang pagkaluoy ko sa imo.’ 34 Naakig gid ang hari kag ginpabilanggo sia agod masilutan tubtob nga bayaran niya ang tanan niya nga utang.” 35 Sa katapusan si Jesus nagsiling, “Amo man ini ang himuon sa tagsatagsa sa inyo sang akon Amay sa langit kon indi kamo magpatawad sang inyo utod sa inyo tagipusoon.” 1 Sang makasiling si Jesus sini nga mga butang, naghalin sia sa Galilea kag nagkadto sa lugar nga sakop sang Judea sa tabok sang Suba sang Jordan. 2 Madamo nga mga tawo ang nagsunod sa iya kag iya ginpang-ayo didto ang mga nagamasakit. 3 May mga Fariseo nga nagpalapit sa iya kag luyag magdakupdakop sa iya paagi sa sini nga pamangkot, “Ginatugotan bala sang aton Kasugoan ang isa ka tawo nga iya bulagan ang iya asawa sa bisan ano nga kabangdanan?” 4 Si Jesus nagsabat, “Wala bala ninyo mabasahi sa kasulatan nga sang pagtuga sang Dios sang mga tawo sa ginsugoran, ginhimo niya sila nga lalaki kag babayi? 5 Kag ang Dios nagsiling, ‘Tungod sini ang lalaki magabiya sang iya amay kag iloy, kag magahiusa sa iya asawa, kag sila nga duha mangin-isa.’ 6 Gani indi na sila duha, kundi isa. Kon amo, indi pagbulagon sang tawo ang gintiayon sang Dios.” 7 Ang mga Fariseo nagpamangkot sa iya, “Ti, ngaa man nga nagsugo si Moises nga hatagan lang sang isa ka tawo ang iya asawa sang papeles sang pagbulagay kag bayaan sia?” 8 Nagsabat si Jesus sa ila, “Ginpahanugotan kamo ni Moises sa pagbulag sa inyo mga asawa tungod kay matig-a gid ang inyo ulo. Pero sa ginsugoran indi amo ini. 9 Gani nagasiling ako sa inyo, nga ang bisan sin-o nga tawo nga magbulag sa iya asawa sa iban nga kabangdanan luas sa pagpanginlalaki, kag magpangasawa liwat, nagapanginbabayi.” 10 Ang iya mga gintuton-an nagsiling sa iya, “Kon amo man lang ina ang matabo sa pag-asawahay, maayo pa nga indi na lang magpangasawa.” 11 Nagsabat si Jesus, “Ini nga pagtulon-an indi para sa tanan, kundi para lang sa mga ginhatagan sini sang Dios. 12 Kay may nagakalainlain nga mga kabangdanan kon ngaa may mga tawo nga indi makapangasawa: ang iban natawo nga indi sarang makapangasawa, ang iban indi makapangasawa tungod kay ginkapon sila, kag ang iban pa gid indi magpangasawa tungod sang Ginharian sang langit. Ang makasarang sa pagbaton sini nga pagtudlo magbaton sini.” 13 May mga tawo nga nagdala kay Jesus sang mga kabataan agod tungtongan niya sila sang iya mga kamot kag pangamuyoan, pero ginsaway sila sang mga gintuton-an. 14 Si Jesus nagsiling, “Pabay-i lang ninyo ang mga kabataan sa pagpalapit sa akon, kag indi ninyo sila pagpunggi, tungod kay ang Ginharian sang langit ila sang mga kasubong nila.” 15 Gintungtong ni Jesus ang iya mga kamot sa ila kag sa tapos sini naglakat sia. 16 Isa sadto ka tion, may isa ka tawo nga nagpalapit kay Jesus kag nagpamangkot, “Manunodlo, ano bala ang maayo nga butang nga dapat ko himuon agod maangkon ko ang kabuhi nga wala sing katapusan?” 17 Nagsabat si Jesus, “Ngaa bala nagapamangkot ka sa akon kon ano ang maayo? Ang Dios gid lang amo ang maayo. Tumana ang mga sugo kon luyag ka mag-angkon sang kabuhi nga wala sing katapusan.” 18 Nagpamangkot sia, “Ano nga mga sugo?” Nagsabat si Jesus, “Indi ka magpatay, indi ka magpanginbabayi ukon magpanginlalaki, indi ka magpangawat, kag indi ka magsaksi sang binutig. 19 Tahura ang imo amay kag ang imo iloy, kag higugmaa ang imo isigkatawo subong sang imo kaugalingon.” 20 Ang pamatan-on nagsabat sa iya, “Natuman ko na ini tanan nga mga sugo. Ano pa bala ang nakulang sa akon?” 21 Si Jesus nagsiling sa iya, “Kon luyag ka nga manginhimpit, lakat ka kag ibaligya ang tanan mo nga pagkabutang kag ihatag mo ang kwarta sa mga imol, kag magaangkon ka sing manggad sa langit kag dali, sunod ka sa akon.” 22 Sang pagkabati sini sang pamatan-on, naglakat sia nga masinulob-on, kay manggaranon gid sia. 23 Dayon si Jesus nagsiling sa iya mga gintuton-an, “Nagasiling ako sa inyo nga mabudlay para sa isa ka manggaranon ang pagsulod sa Ginharian sang langit. 24 Liwaton ko ang pagsiling sa inyo nga mas mabudlay para sa isa ka manggaranon ang pagpasakop sa paghari sang Dios sang sa isa ka kamelyo nga maglusot sa buho sang dagom.” 25 Sang pagkabati sini sang mga gintuton-an natingala gid sila. Nagpamangkot sila, “Kon amo, sin-o na lang gali ang maluwas?” 26 Gintulok sila ni Jesus sing wala pulopamisok kag ginsabat, “Para sa tawo indi ini mahimo, pero para sa Dios mahimo ini tanan.” 27 Dayon si Pedro nagsiling, “Tan-awa bala, ginbayaan namon ang tanan kag nagsunod sa imo. Ano bala ang amon mabaton?” 28 Nagsiling si Jesus sa ila, “Tandai ninyo ini! Kon ang Anak sang Tawo magpungko na sa iya harianon nga trono sa Bag-o nga Panag-on, dayon kamo nga dose nga nagsunod sa akon magapungko man sa inyo mga trono sa paghukom sa dose ka tribo sang Israel. 29 Ang tagsatagsa nga nagbiya sang iya mga balay, mga utod nga lalaki, mga utod nga babayi, amay, iloy, kabataan, ukon kaumhan bangod sa akon, magabaton sing sobra sa ginatos ka pilo, kag magaangkon sang kabuhi nga wala sing katapusan. 30 Pero madamo ang mga nahauna subong nga maulihi, kag madamo ang mga naulihi nga mauna. 1 “Ang Ginharian sang langit kaangay sang isa ka tawo nga naglakat sang aga pa sa pagpangita sing mga manug-obra nga masuholan para sa iya talamnan sang ubas. 2 Nagsugot sia sa pagbayad sa ila sang minimo nga suhol sa isa ka adlaw, kag ginpadala niya sila sa pag-obra sa iya talamnan sang ubas. 3 Sang mga alas nwebe sa aga nagkadto sia liwat sa tiendahan kag nakita niya nga may mga tawo nga nagatilindog didto nga wala sing obra. 4 Gani nagsiling sia sa ila, ‘Lakat man kamo kag mag-obra sa akon talamnan sang ubas, kag suholan ko kamo sang nagakaigo.’ 5 Gani naglakat sila. Amo man ang ginhimo niya sang mga alas dose kag sang mga alas tres sa hapon. 6 Sang mga alas singko na sa hapon nagkadto naman sia sa tiendahan kag may nakita pa gid sia nga mga tawo nga nagatilindog didto. Nagpamangkot sia sa ila, ‘Ngaa bala nagatilindog lang kamo diri sa bug-os nga adlaw nga wala sing obra?’ 7 Nagsabat sila, ‘Kay wala man sing may nagpaobra sa amon.’ Nagsiling sia sa ila, ‘Kon amo ina, kadto man kamo kag mag-obra sa akon talamnan sang ubas.’ 8 “Sang sirom na, nagsiling ang tag-iya sang talamnan sang ubas sa iya enkargado, ‘Tawga ang mga manug-obra kag suholi sila halin sa mga naulihi gid nga nag-obra tubtob sa mga nahauna.’ 9 Ang tagsatagsa nga nag-ulobra sugod sang alas singko sa hapon ginbayaran sang minimo nga suhol. 10 Sang suholan na ang mga nahauna nga nag-ulobra, naghunahuna sila nga mas daku ang ila mabaton, pero ang tagsatagsa sa ila ginhatagan man sang minimo nga suhol. 11 Ginbaton nila ang ila suhol ugaling nagkulomuron sila batok sa tag-iya, 12 nga nagasiling, ‘Ining mga naulihi, nag-obra sila sing isa ka oras lang, samtang kami nag-obra sa bug-os nga adlaw sa nagatagiti nga init, pero pareho lang ang imo suhol sa amon!’ 13 Ang tag-iya nagsabat sa isa sa ila, ‘Abyan, pamati ka! Wala ko ikaw gindayai. Indi bala nagkasugot kita sa minimo nga suhol? 14 Karon, kuhaa ang imo suhol, kag magpauli. Akon ini luyag nga suholan ining naulihi pareho sa ginsuhol ko sa imo. 15 Indi bala ako makapagusto kon ano ang himuon ko sang akon kwarta? Ukon nahisa ka bala tungod kay maalwan ako?’” 16 Dayon si Jesus nagsiling, “Gani ang mga naulihi mauna, kag ang mga nahauna maulihi.” 17 Sang si Jesus nagataklad pakadto sa Jerusalem, ginpain niya ang dose ka mga gintuton-an, kag samtang nagalakat sila nagsiling sia sa ila nga silahanon lang, 18 “Pamati kamo, nagataklad kita pakadto sa Jerusalem sa diin ang Anak sang Tawo igatugyan sa pangulo nga mga pari kag mga manunodlo sang Kasugoan, kag ila sia pamatbatan sing kamatayon. 19 Dayon igatugyan nila sia sa mga Hentil nga magayaguta kag magabunal sa iya, kag magalansang sa iya sa krus, pero sa ikatlo nga adlaw pagabanhawon sia.” 20 Dayon nagpalapit kay Jesus ang asawa ni Zebedeo upod sa iya duha ka mga anak nga lalaki kag nagluhod sia sa iya atubang, kag may ginpangabay. 21 Si Jesus nagpamangkot sa iya, “Ano bala ang luyag mo?” Nagsabat sia, “Ginapangabay ko nga kon maghari ka na, papungkua ining duha ko ka mga anak, ang isa sa imo tuo kag ang isa sa imo wala.” 22 Si Jesus nagsabat sa duha niya ka mga anak, “Wala kamo makahibalo sang inyo ginapangayo. Sarang bala kamo makainom sa kupa sang pag-antos nga akon pagaimnan sa indi na lang madugay?” Nagsabat sila, “Huo, sarang kami.” 23 Nagsiling si Jesus sa ila, “Magainom kamo matuod sa kupa nga akon pagaimnan. Pero ang pagpapungko sa akon tuo ukon sa akon wala, indi ako ang magahatag sina. Ini nga mga pulongkuan para lamang sa ila nga gin-amanan sang akon Amay.” 24 Sang pagkabati sini sang napulo ka mga gintuton-an naakig sila sa duha ka mag-utod. 25 Gani gintawag sila tanan ni Jesus kag ginsingganan, “Inyo nahibaluan nga ang mga pangulo sang mga pagano may gahom sa ila mga sinakpan kag ang mga gamhanan may bug-os nga awtoridad sa ila. 26 Pero indi manginsubong sini iya ang sa inyo. Kay kon may isa sa inyo nga luyag magpangulo, dapat sia magmanginsuloguon ninyo. 27 Kag kon may isa sa inyo nga luyag mangin-una, dapat sia mangin-ulipon ninyo. 28 Subong nga ang Anak sang Tawo wala mag-abot agod alagaron, kundi sa pag-alagad kag sa paghatag sang iya kabuhi sa pagtubos sang madamo nga mga tawo.” 29 Madamo nga mga tawo ang nagsunod kay Jesus sang sia kag ang iya mga gintuton-an nagapagwa sa Jerico. 30 May duha ka bulag nga nagapungko sa higad sang dalan nga nakabati nga si Jesus nagaagi, gani nagsagad sila singgit, “Sir, Anak ni David! Kaluoyi kami!” 31 Ginsaway sila sang mga tawo kag ginsingganan nga maghipos. Pero nagsinggit pa gid sila sing mabaskog, “Sir, Anak ni David! Kaluoyi kami!” 32 Si Jesus nagdulog kag nagtawag sa ila. Ginpamangkot niya sila, “Ano bala ang luyag ninyo nga himuon ko sa inyo?” 33 Nagsabat sila, “Sir, luyag kami nga makakita!” 34 Si Jesus naluoy sa ila kag gintandog niya ang ila mga mata, kag sa gilayon nakakita sila kag nagsunod sa iya. 1 Sang si Jesus kag ang iya mga gintuton-an nagahilapit na sa Jerusalem, nakaabot sila sa Betfage, sa Bukid sang mga Olivo. Dayon ginpauna ni Jesus ang duha sang iya mga gintuton-an 2 kag ginsingganan, “Kadto kamo sa barangay nga yara sa unhan, kag didto inyo makita gilayon ang isa ka asna nga nahigot kaupod sa iya tinday. Hubari ninyo sila kag dalha diri sa akon. 3 Kon may magpamatok sa inyo, singgani sia, ‘Ang Ginoo nagakinahanglan sa ila,’ kag sa gilayon ipadala niya sila.” 4 Ini nahanabo agod matuman ang ginhambal sang propeta: 5 “Sugiri ninyo ang siudad sang Sion: lantawa, ang imo hari magaabot sa imo! Mapainuboson sia kag nagasakay sa asna, kag sa polyino nga tinday sang asna.” 6 Gani nag-una ang duha ka mga gintuton-an kag ila gintuman ang ginsugo ni Jesus: 7 gindala nila ang asna kag ang polyino, kag ila ginhampiluan sang ila mga kunop kag ginsakyan ini ni Jesus. 8 Madamo nga mga tawo ang naghumlad sang ila mga kunop sa dalan samtang ang iban nagtapas sang mga sanga sang kahoy kag ginladlad nila ini sa dalan. 9 Ang mga tawo nga nagalakat una kay Jesus kag ang mga nagasunod sa iya nagsagad singgit, “Dayawon ang Anak ni David! Ang Dios magbendisyon sa iya nga nagaabot sa ngalan sang Ginoo! Dayawon ang Dios!” 10 Sang pagsulod ni Jesus sa Jerusalem, ang bug-os nga siudad nagkinagula. Ang mga tawo sa siudad nagpamangkot, “Sin-o bala sia?” 11 Nagsabat ang madamo nga mga tawo, “Sia amo ang propeta nga si Jesus nga taga-Nazaret nga sakop sang Galilea.” 12 Nagsulod si Jesus sa templo kag iya ginpanabog pa gwa ang tanan nga nagapamaligya kag nagapamakal didto. Ginpamaliskad niya ang mga lamisa sang mga manugkambyo sang kwarta, kag ang mga pulongkuan sang mga nagapamaligya sang mga pating. 13 Ginsingganan niya sila, “Nasulat sa mga Kasulatan nga ang Dios nagsiling, ‘Ang akon Templo pagatawgon nga balay nga palangamuyoan.’ Pero inyo ginahimo ini nga palanaguan sang mga makawat!” 14 Ang mga bulag kag mga piang nagkadto sa iya sa templo kag gin-ayo niya sila. 15 Ang pangulo nga mga pari kag ang mga manunodlo sang Kasugoan naakig sang ila makita ang makatilingala nga mga butang nga iya ginahimo kag sang ila nakita ang mga kabataan nga nagasininggit sa templo, “Dayawon ang Anak ni David!” 16 Gani nagpamangkot sila kay Jesus, “Nabatian mo bala ang ila ginasiling?” Si Jesus nagsabat, “Huo! Wala bala ninyo mabasahi ang kasulatan nga nagasiling, ‘Gintudloan mo ang mga kabataan kag mga lapsag sa paghalad sang himpit nga pagdayaw.’?” 17 Ginbayaan sila ni Jesus kag naggwa sia sa siudad pakadto sa Betania sa diin sia naghigda sadto nga gab-i. 18 Sa madason nga aga, sang nagapabalik si Jesus sa siudad sang Jerusalem, gingutom sia. 19 Nakita niya ang isa ka kahoy nga higera sa higad sang dalan. Ginpalapitan niya ini, pero wala sia sing may nakita nga bunga kundi mga dahon gid lang. Gani nagsiling sia sa kahoy, “Indi ka na gid liwat makapamunga!” Kag sa gilayon nalaya ang kahoy nga higera. 20 Sang makita ini sang mga gintuton-an natingala gid sila. Nagpamangkot sila, “Paano bala nalaya gilayon ang kahoy nga higera?” 21 Nagsabat si Jesus, “Dumdoma ninyo ini! Kon nagatuo kamo kag wala nagapangduhaduha, mahimo ninyo ang akon nahimo sa sining kahoy nga higera, kag indi lamang ina, kundi makasiling pa kamo sa sini nga bukid, ‘Halin ka diri kag maglukso sa dagat,’ kag mahimo ina. 22 Kon nagatuo kamo, mabaton ninyo ang bisan ano nga pangayuon ninyo sa pangamuyo.” 23 Nagbalik si Jesus sa Templo, kag sang nagapanudlo sia didto, ang pangulo nga mga pari kag ang mga katigulangan sang mga Judio nagpalapit sa iya kag nagpamangkot, “Ano bala ang imo awtoridad sa paghimo sini nga mga butang? Sin-o bala ang naghatag sa imo sini nga awtoridad?” 24 Si Jesus nagsabat sa ila, “Ako man may isa ka pamangkot sa inyo, kag kon inyo masabat ini sugiran ko kamo sang akon awtoridad sa paghimo sini nga mga butang. 25 Sa diin bala nagikan ang awtoridad ni Juan sa pagbautiso, sa Dios bala ukon sa tawo?” Kag nagbinaisay sila, “Ano bala ang aton isabat? Kon magsiling kita, ‘Gikan sa Dios,’ masiling sia sa aton, ‘Ti, ngaa wala kamo magpati kay Juan?’ 26 Pero kon magsiling kita, ‘Gikan sa tawo,’ nahadlok man kita kon ano ang buhaton sang mga tawo sa aton tungod kay ginakilala nila si Juan nga isa ka propeta.” 27 Gani nagsabat sila kay Jesus, “Wala kami makahibalo.” Dayon nagsiling sia sa ila, “Ti, indi ko man kamo pagsugiran kon sa kay sin-o awtoridad ginahimo ko ini nga mga butang. 28 “Karon, ano bala ini sa inyo? May isa ka tawo nga may duha ka mga anak nga lalaki. Ginkadtuan niya ang magulang kag ginsingganan, ‘Toto, kadto ka subong sa talamnan sang ubas kag mag-obra.’ 29 Nagsabat sia, ‘Indi ako!’ Pero sang ulihi nagbaylo ang iya hunahuna kag nagkadto sa talamnan sang ubas. 30 Dayon ang amay nagkadto man sa manghod kag nagsiling sing amo man. Ang bata nagsabat, ‘Huo, Tay,’ pero wala sia magkadto. 31 Diin sini sa ila nga duha ang naghimo sang sugo sang amay?” Nagsabat sila, “Ang magulang.” Gani si Jesus nagsiling sa ila, “Nagasiling ako sa inyo nga unahan pa kamo sang mga manugsukot sang buhis kag sang malain nga mga babayi sa pagpasakop sa paghari sang Dios. 32 Kay si Juan nga manugbautiso nag-abot kag nagtudlo sa inyo sang husto nga dalan, kag wala kamo magpati sa iya, pero ang mga manugsukot sang buhis kag ang malain nga mga babayi nagpati sa iya. Bisan pa nakita ninyo ini, wala gid magliso ang inyo mga hunahuna kag magpati sa iya. 33 Si Jesus nagsiling, “Pamatii ninyo ang isa pa ka palaanggiran: may isa ka tag-iya sang talamnan nga nagpatanom sang ubas. Iya ini ginkudalan palibot, nagpakutkot sia sing buho para pulogaan sang ubas kag nagpatindog sia sing mataas nga balantayan. Iya ini ginpaagsahan kag nagpanglakaton. 34 Sang tion na sa pagpamupo sang ubas, ginpadala niya ang iya mga suloguon sa mga agsador sa pagkuha sang iya parti. 35 Gindakop sang mga agsador ang iya mga suloguon: ang isa ginbunal nila, ginpatay ang isa, kag ang isa pa gid ginbato nila. 36 Liwat iya ginpadala ang iban niya nga mga suloguon nga mas madamo pa sang sa nahauna, kag amo man ang ginhimo sang mga agsador sa ila. 37 Sa katapusan ginpadala niya sa ila ang iya anak. Nagsiling sia, ‘Tahuron gid nila ang akon anak.’ 38 Pero sang pagkakita sang mga agsador sang anak, nagsinilingay sila, ‘Amo ini ang manunubli. Dali kamo, patyon naton sia, kag mangin-aton ang iya palanublion!’ 39 Gani gindakop nila sia, ginhaboy sa gwa sang talamnan sang ubas, kag ginpatay.” 40 Nagpamangkot si Jesus, “Karon, kon mag-abot ang tag-iya sang talamnan, ano ang iya himuon sa sadtong mga agsador?” 41 Nagsabat sila, “Pamatyon gid niya nga wala sing luoyluoy yadtong malain nga mga tawo, kag ipaagsa niya ang iya talamnan sa iban nga mga agsador, nga magahatag sa iya sang iya parti sang patubas sa nagakaigo nga tion.” 42 Si Jesus nagsiling sa ila, “Wala bala ninyo mabasahi ang ginasiling sang mga Kasulatan? ‘Ang bato nga ginsikway sang mga manunokod nanginpamakod nga bato. Ang Ginoo amo ang naghimo sini, daw ano ini ka makatilingala!’ 43 Gani nagasiling ako sa inyo: indi na maghari ang Dios sa inyo, kundi magahari sia sa mga tawo nga magahimo sang iya ginapaabot.” 45 Nabatian sang pangulo nga mga pari kag mga Fariseo ang mga palaanggiran ni Jesus kag nahangpan nila nga sila ang ginatumod ni Jesus. 46 Gani gintinguhaan nila nga dakpon sia. Ugaling nahadlok sila sa mga tawo, nga nagakabig kay Jesus subong isa ka propeta. 1 Si Jesus naghambal liwat sa mga tawo paagi sa mga palaanggiran. 2 “Ang Ginharian sang langit kaangay sa isa ka hari nga naghanda sang isa ka punsyon sa kasal sang iya anak nga lalaki. 3 Ginpadala niya ang iya mga suloguon sa pagtawag sang mga inagda sa punsyon, pero ang mga inagda indi magkadto. 4 Gani ginsugo niya ang iban sang iya mga suloguon kag ginsingganan: ‘Singgana ninyo ang mga inagda nga ang akon punsyon handa na, ang akon mga baka kag mga tinday nga pinatambok naihaw na, kag ang tanan handa na. Gani dali kamo kag mamunsyon!’ 5 Pero ang mga inagda wala magsapak kag naglakat sila: ang isa sa iya uma, kag ang isa pa gid sa iya balaligyaan, 6 samtang ang iban nga mga inagda nagdakop, nagbunal, kag nagpatay sa mga suloguon. 7 Ang hari naakig gid, gani ginpadala niya ang iya mga soldado sa pagpamatay sa mga nagpatay sang iya mga suloguon, kag sa pagsunog sang ila banwa. 8 Dayon gintawag niya ang iya mga suloguon kag ginsingganan, ‘Ang akon punsyon sa kasal handa na, ugaling ang mga inagda indi takos. 9 Karon kadto kamo sa mga dalan kag agdaha ninyo sa punsyon ang tanan nga inyo makita.’ 10 Gani ang mga suloguon nagkadto sa mga dalan kag gintipon nila ang tanan nga ila nakita, malain kag maayo. Kag ang kalan-an sa punsyon napuno sang mga inagda. 11 “Nagsulod ang hari sa pagtan-aw sang mga inagda, kag nakita niya ang isa ka tawo nga wala makasuksok sang bayu para sa punsyon. 12 Ginpamangkot sia sang hari, ‘Abyan, ngaa nga nakasulod ka diri nga wala makasuksok sang bayu para sa punsyon?’ Pero wala sia magsabat. 13 Dayon ang hari nagsugo sa mga suloguon, ‘Gapusa ninyo ang iya kamot kag tiil kag ihaboy sia sa kadudulman sa gwa. Didto magahibi sia kag magabagrot sang iya mga ngipon.’” 14 Kag sa katapusan si Jesus nagsiling, “Madamo ang mga gin-agda, pero pila lamang ang mga ginpili.” 15 Ang mga Fariseo naglakat kag nagplano sa pagdakupdakop kay Jesus paagi sa mga pamangkot. 16 Dayon ginpakadto nila ang iban sang ila mga gintuton-an kag ang iban nga mga katapo sang partido ni Herodes sa pagpamangkot kay Jesus. Nagsiling sila, “Manunodlo, nahibaluan namon nga nagasugid ikaw sang kamatuoran. Nagatudlo ikaw sang kamatuoran nahanungod sang kabubot-on sang Dios para sa tawo kag wala ikaw nagasapak kon ano ang isiling sang mga tawo tungod kay wala ikaw sing may ginapasulabi. 17 Gani, sugiri kami, ano bala sa imo? Batok bala sa aton Kasugoan ang pagbayad sang mga buhis sa Emperador ukon indi?” 18 Ugaling si Jesus nakahibalo sang ila malain nga tuyo, gani nagsiling sia, “Mga hipokrito kamo! Ngaa bala ginadakupdakop ninyo ako? 19 Ipakita sa akon ang kwarta nga ginabayad sa buhis!” Gindala nila sa iya ang kwarta. 20 Ginpamangkot sila ni Jesus, “Kay sin-o bala laragway kag ngalan ang yari diri?” 21 Nagsabat sila, “Iya sang Emperador.” Gani si Jesus nagsiling sa ila, “Ti, kundi ihatag ninyo sa Emperador ang para sa Emperador, kag ihatag sa Dios ang para sa Dios.” 22 Sang pagkabati nila sini, naurongan gid sila kag ginbayaan nila sia kag naglakat. 23 Sa amo man nga adlaw may mga Saduceo nga nagpalapit kay Jesus, kag nagsiling nga wala sing pagkabanhaw. 24 Nagsiling sila, “Manunodlo, si Moises nagsiling, ‘Kon ang isa ka tawo nga wala sing mga anak mapatay, ang iya utod dapat magpangasawa sang iya balo, agod makapamata sila para sa iya utod nga napatay.’ 25 Karon, may pito ka mag-utod nga lalaki nga nagkabuhi anay diri. Ang kamagulangan nagpangasawa kag napatay nga wala sing mga anak, gani ginbilin niya ang iya asawa sa iya utod. 26 Amo man ang natabo sa ikaduha nga utod, kag sa ikatlo, kag sang ulihi sa ila tanan nga pito. 27 Sa katapusan ang babayi napatay man. 28 Karon, sa adlaw sang pagkabanhaw kay sin-o sia mangin-asawa, kay tanan sila nakapangasawa sa iya?” 29 Si Jesus nagsabat sa ila, “Nagsala gid kamo, tungod kay wala kamo makahibalo sang mga Kasulatan ukon sang gahom sang Dios. 30 Kay sa pagkabanhaw, manginkaangay sila sang mga anghel sa langit kag wala sila nagapangasawa ukon nagapamana. 31 Karon nahanungod sang pagkabanhaw sang mga minatay, wala bala ninyo mabasahi ang ginsiling sang Dios sa inyo? Nagsiling sia, 32 ‘Ako amo ang Dios ni Abraham, ang Dios ni Isaac, kag ang Dios ni Jacob.’ Sia ang Dios sang mga buhi kag indi sang mga patay.” 33 Sang pagkabati sini sang mga tawo, natingala gid sila sa iya pagpanudlo. 34 Sang pagkabati sang mga Fariseo nga napahipos ni Jesus ang mga Saduceo, nagtipon sila, 35 kag ang isa sa ila nga isa ka manunodlo sang Kasugoan, nagdakupdakop sa iya paagi sa isa ka pamangkot, 36 “Manunodlo, ano bala ang labing daku nga sugo sa Kasugoan?” 37 Si Jesus nagsabat, “‘Higugmaa ang Ginoo nga imo Dios sa bug-os mo nga tagipusoon, sa bug-os mo nga kalag, kag sa bug-os mo nga hunahuna.’ 38 Amo ini ang labing daku kag ang labing importante nga sugo. 39 Ang ikaduha kaangay man sini: ‘Higugmaa ang imo isigkatawo subong sang imo kaugalingon.’ 40 Sa sining duha ka mga sugo napasad ang bug-os nga Kasugoan ni Moises kag ang mga pagtulon-an sang mga propeta.” 41 Sang pagtilipon sang mga Fariseo, si Jesus nagpamangkot sa ila, 42 “Ano bala ang hunahuna ninyo nahanungod sa Cristo? Kay sin-o bala sia kaliwat?” Nagsabat sila, “Kaliwat sia ni David.” 43 Si Jesus nagpamangkot, “Ti, ngaa nga si David ginbugnaan sang Espiritu sa pagtawag sa iya nga ‘Ginoo’? Kay si David nagsiling: 44 ‘Ang Ginoo nagsiling sa akon Ginoo, pungko ka diri sa akon tuo, tubtob nga mabutang ko ang imo mga kaaway sa idalom sang imo mga tiil.’ 45 Karon kon si David nagtawag sa iya nga ‘Ginoo,’ paano bala nga ang Cristo mangin-kaliwat ni David?” 46 Wala gid sing may nakasabat kay Jesus bisan isa ka tinaga, kag sugod sadto nga adlaw wala na sing may nangahas sa pagpamangkot sa iya. 1 Dayon si Jesus naghambal sa madamo nga mga tawo kag sa iya mga gintuton-an, 2 “Ang mga manunodlo sang Kasugoan kag ang mga Fariseo amo ang may awtoridad sa pagsaysay sang Kasugoan ni Moises. 3 Gani tumana kag sunda ninyo ang tanan nga ginasiling nila sa inyo, pero indi kamo mag-ilog sang ila mga ginahimo, tungod kay wala nila ginabutang sa buhat ang ila ginawali. 4 Ginahatagan nila ang mga tawo sang madamo nga mga katungdanan nga mabudlay tumanon, pero wala man gani sila mismo nagahimo sang bisan diutay lang nga butang sa pagbulig, agod tumanon ini nga mga katungdanan. 5 Ang tanan nila nga ginahimo pakitakita lang sa mga tawo. Tan-awa kon daw ano kadalagku ang mga sulodlan sang mga dinalan sang kasulatan nga ginabugkos nila sa ila mga agtang kag sa ila mga butkon, kag malaba ang mga sidsid sang ila bayu! 6 Luyag nila ang pinasulabi nga mga pulongkuan sa mga punsyon kag sa nahauna nga mga pulongkuan sa mga sinagoga. 7 Luyag sila nga abi-abihon nga may pagtahod sa mga tiendahan, kag luyag sila tawgon sang mga tawo nga ‘Manunodlo.’ 8 Pero indi dapat magpatawag kamo nga ‘Manunodlo,’ tungod kay kamo tanan mag-ulotod, kag isa lamang ang inyo Manunodlo. 9 Kag indi kamo magtawag bisan kay sin-o nga tawo diri sa duta nga ‘Amay,’ tungod kay isa lamang ang inyo amay sa langit. 10 Kag indi man kamo magpatawag nga ‘Pangulo,’ tungod kay isa lamang ang inyo pangulo nga amo ang Cristo. 11 Ang labing daku sa inyo dapat manginsuloguon ninyo. 12 Ang bisan sin-o nga nagapakataas sang iya kaugalingon pagapauboson, kag ang bisan sin-o nga nagapaubos sang iya kaugalingon pagapakataason. 13 “Makaluluoy man kamo, mga manunodlo sang Kasugoan kag mga Fariseo! Mga hipokrito! Ginatakpan ninyo ang pwertahan sang Ginharian sang langit sa mga tawo, pero kamo inyo wala nagasulod kag ginabalabagan pa ninyo ang nagatinguha sa pagsulod! 15 “Makaluluoy man kamo, mga manunodlo sang Kasugoan kag mga Fariseo! Mga hipokrito! Ginatabok ninyo ang mga kadagatan kag ginalatas ang mga kadutaan sa pagkonbertir sang isa ka tawo, kag kon makonbertir na gani ninyo sia, ginahimo ninyo nga doble pa kalain sang sa inyo nga bagay magkadto sa impierno! 16 “Makaluluoy man kamo, mga bulag nga manugtuytoy! Nagatudlo kamo, ‘Kon ang tawo magsumpa sa templo, indi kinahanglan nga tumanon niya ang iya sumpa. Pero kon magsumpa sia sa bulawan nga yara sa templo, kinahanglan tumanon niya ang iya sumpa.’ 17 Mga bulag nga buangbuang! Diin bala ang mas importante, ang bulawan ukon ang templo nga nagapabalaan sang bulawan? 18 Nagatudlo man kamo, ‘Kon ang tawo magsumpa sa altar, indi kinahanglan nga tumanon niya ang iya sumpa, pero kon magsumpa sia sa dulot nga yara sa ibabaw sang altar, kinahanglan tumanon niya ang iya sumpa.’ 19 Mga bulag gid kamo! Diin bala ang mas importante, ang dulot ukon ang altar nga nagapabalaan sang dulot? 20 Gani kon ang tawo magsumpa sa altar, nagasumpa sia sa altar kag sa tanan nga dulot nga yara sa altar. 21 Kag kon ang tawo magasumpa sa templo, nagasumpa sia sa templo kag sa Dios nga nagaestar diri. 22 Kag kon ang tawo magsumpa sa langit nagasumpa sia sa trono sang Dios kag sa iya nga nagapungko didto. 23 “Makaluluoy man kamo, mga manunodlo sang Kasugoan kag mga Fariseo! Mga hipokrito! Nagahatag kamo sa Dios sang ikapulo nga bahin bisan sang mga panakot subong sang tanglad, sang sibuyas, sang luy-a, pero ginapatumbayaan ninyo ang pagtuman sang labing importante nga mga ginatudlo sang Kasugoan, nga amo ang katarungan, kaluoy kag pagtuo. Amo ini ang inyo dapat buhaton nga wala nagapatumbaya sang iban nga mga kasugoan. 24 Mga bulag nga manugtuytoy! Ginasala ninyo ang mga sapatsapat sa inyo ilimnon, pero ginatulon ninyo ang kamelyo! 25 “Makaluluoy man kamo, mga manunodlo sang Kasugoan kag mga Fariseo! Mga hipokrito! Ginatinluan ninyo ang sa gwa sang inyo baso kag sang pinggan, pero ang sulod sini puno sang mga butang nga inyo nakuha paagi sa palugos kag kahakog. 26 Bulag nga Fariseo! Tinloi anay ang sulod sang baso, kag ang sa gwa magatinlo man! 27 “Makaluluoy man kamo, mga manunodlo sang Kasugoan kag mga Fariseo! Mga hipokrito! Kaangay kamo sang mga lulobngan nga ginpintahan sing puti kag matahom tan-awon sa gwa, pero sa sulod sini puno sang mga tul-an sang mga patay kag sang tanan nga sahi sang kagarukan. 28 Sa amo man nga bagay, kon tan-awon kamo sang mga tawo daw sa matarong kamo, pero sa sulod ninyo puno sang mga pagpakunokuno kag kalautan. 29 “Makaluluoy man kamo, mga manunodlo sang Kasugoan kag mga Fariseo! Mga hipokrito! Nagahimo kamo sing matahom nga mga lulobngan para sa mga propeta kag nagapuni sang mga pantyon sang mga matarong, 30 kag nagasiling kamo, ‘Kon kita nagkabuhi sa mga adlaw sang aton mga katigulangan, wala kuntani kita maghimo sang ila ginhimo kag magpatay sang mga propeta.’ 31 Kon amo ginaako ninyo nga kamo mga kaliwat sang mga nagpamatay sang mga propeta! 32 Hala, padayuna ninyo kag tapusa ang ginsugoran sang inyo mga katigulangan! 33 Mga man-og kag mga kaliwat sang mga man-og! Paano bala ang paglikaw ninyo sang silot sa impierno? 34 Gani nagasiling ako sa inyo: magapadala ako sa inyo sing mga propeta kag mga maalam nga mga tawo, kag mga manunodlo. Ang iban sa ila inyo pamatyon, ang iban ilansang ninyo sa krus, kag ang iban bunalon ninyo sa inyo mga sinagoga, kag lagson ninyo sila halin sa isa ka banwa pakadto sa isa. 35 Tungod sini, magaabot sa inyo ang silot sang nagapamatay sang mga matarong, halin sa pagpatay kay Abel nga matarong tubtob sa pagpatay kay Zacarias nga anak ni Baraquias, nga inyo ginpatay sa gintung-an sang Templo kag sang altar. 36 Matuod gid nagasiling ako sa inyo: ang silot tungod sini tanan nga mga pagpamatay magaabot sa mga tawo sa sini nga mga inadlaw! 37 “O Jerusalem, Jerusalem! Ikaw nga nagapamatay sang mga propeta kag nagapangbato sang mga ginpadala sang Dios sa imo! Makapila kuntani nga luyag ko tipunon ang imo mga tawo kaangay sang isa ka munga nga nagatipon sang iya mga piso sa idalom sang iya mga pakpak, pero indi ka luyag! 38 Gani ang imo templo pagapatumbayaan kag pagagub-on. 39 Nagasiling ako sa imo, halin karon indi na nimo ako makita liwat tubtob nga magsiling ka, ‘Ang Dios ang magbendisyon sa iya nga nagaabot sa ngalan sang Ginoo.’” 1 Naggwa si Jesus sa Templo kag sang nagalakat sia, ang iya mga gintuton-an nagpalapit kag ila gintudlo sa iya ang mga balay sang Templo. 2 Si Jesus nagsiling sa ila, “Nakita ninyo ina tanan, indi bala? Nagasiling ako sa inyo: wala sing bisan isa ka bato nga mabilin nga nagatungtong pa sa ibabaw sang isa ka bato, kay ang tanan pagagub-on.” 3 Sang nagapungko si Jesus sa Bukid sang mga Olivo, ang mga gintuton-an nagpalapit sa iya nga silahanon lang. Nagpamangkot sila, “Sugiri kami, san-o bala ini mahanabo kag ano ang tanda sang imo pag-abot kag sang katapusan sini nga panag-on?” 4 Si Jesus nagsabat, “Mag-andam kamo nga indi kamo pagpatalangon ni bisan sin-o, 5 kay madamo nga mga tawo ang magaabot sa akon ngalan kag magasiling, ‘Ako amo ang Cristo!’ kag magapatalang sila sang madamo. 6 Mabatian ninyo ang mga linupok sang inaway sa malapit kag ang mga balita sang gira sa malayo nga mga lugar, pero indi kamo magpakulba. Ini nga mga butang dapat matabo gid man pero indi pa ini ang katapusan. 7 Ang isa ka pungsod magasalakay sa isa ka pungsod, ang isa ka ginharian magagubat sa isa ka ginharian. May mga gutom kag mga linog sa bisan diin nga lugar. 8 Ini tanan nga mga butang kaangay sang pagsugod sang pagpasakit sang nagapanganak. 9 “Dayon pagadakpon kamo kag igatugyan agod silutan kag patyon. Pagadumtan kamo sang tanan nga mga tawo tungod sa akon. 10 Sa sadto nga tion madamo ang magabiya sang ila pagtuo, magaluibay sila kag magadinumtanay. 11 Dayon magagwa ang madamo kag di-matuod nga mga propeta kag magapatalang sang madamo nga mga tawo. 12 Tungod sang pagdamo sang kalautan ang gugma sang madamo nga mga tawo magatahaw. 13 Pero ang bisan sin-o nga nagapadayon tubtob sa katapusan maluwas. 14 Kag ining Maayong Balita nahanungod sa Ginharian iwali sa bug-os nga kalibutan, subong saksi sa tanan nga katawhan, kag ugaling magaabot ang katapusan. 15 “Makita ninyo ang nagatindog sa lugar nga balaan ‘Ang Makakulogmat nga Kangil-aran,’ nga gintagna ni Daniel nga propeta.” (Ang nagabasa maghangop sang kahulogan sini!) 16 “Dayon ang mga yara sa Judea dapat magpalagyo sa kabukiran. 17 Ang tawo nga yara sa atop sang iya balay indi na dapat mag-usik sang tion sa pagpanaog sa pagkuha sang iya mga pagkabutang sa sulod sang balay. 18 Ang tawo nga yara sa uma indi na magbalik kag magkuha sang iya kunop. 19 Makaluluoy man ang mga babayi nga nagabusong sa sadto nga mga adlaw, kag ang mga iloy nga may ginapasuso! 20 Magpangamuyo kamo sa Dios nga ang inyo pagpalagyo indi matuon sa tigtulognaw ukon sa Adlaw nga Inugpahuway! 21 Kay ang pag-antos sa sadto nga tion mas sobra pa ka makangilidlis sang sa kinagamo nga natabo halin sa ginsugoran sang kalibutan tubtob sa sini nga adlaw, kag wala na sing hitabo sa palaabuton nga kaangay sini liwat. 22 Pero ang Dios nagpalip-ot na sang mga inadlaw, kay kon wala niya paghimua ini wala sing tawo nga maluwas. Pero tungod sa iya mga pinili nga mga tawo, pagapalip-uton sang Dios yadto nga mga inadlaw. 23 “Gani, kon may magsiling sa inyo, ‘Tan-awa, yari ang Cristo!’ ukon ‘Ato sia!’—indi kamo magpati sa iya. 24 Kay magagwa ang di-matuod nga mga Cristo, kag di-matuod nga mga propeta, kag magapakita sila sing dalagku nga mga tanda kag makatilingala nga mga buhat agod sa pagpatalang kon mahimo, bisan pa sang mga pinili sang Dios. 25 Pamati kamo! Ginasiling ko na ini sa inyo sa wala pa mag-abot ang tion. 26 “Gani kon ang mga tawo magsiling sa inyo, ‘Tan-awa, ato sia sa desierto!’—indi kamo magkadto didto, ukon magsiling sila, ‘Tan-awa, nagapanago sia diri!’—indi kamo magpati. 27 Kay ang Anak sang Tawo magaabot subong sang kilat nga nagakirab halin sa sidlangan pakadto sa nakatundan. 28 “Kon diin may lawas nga patay, didto nagatipon ang mga uwak. 29 “Sa tapos ang kalalat-an sa sadto nga mga inadlaw, ang adlaw magadulom, kag ang bulan indi na magsanag, ang mga bituon magakalahulog gikan sa langit, kag ang mga gahom sa kahawaan pagapatalangon sa ila mga alagyan. 30 Dayon mapahayag sa langit ang tanda sang Anak sang Tawo, kag ang tanan nga mga katawhan sang duta magahilibion kag makita nila ang pag-abot sang Anak sang Tawo sa mga panganod sang langit nga may gahom kag daku nga himaya. 31 Sa pagtunog sang daku nga trumpeta magapadala sia sang iya mga anghel sa bug-os nga kalibutan, kag tipunon nila ang iya pinili nga mga tawo gikan sa tanan nga bahin sang kalibutan. 32 “Magtuon kamo sing leksyon sa kahoy nga higera. Kon ang iya mga sanga magpanglumbay na, inyo mahibaluan nga malapit na lang ang tingadlaw. 33 Sa amo man nga bagay, kon makita ninyo ini tanan nga mga butang, inyo mahibaluan nga malapit na sia, kag madali na lang mag-abot. 34 Dumdoma ninyo nga mahanabo ini tanan nga mga butang sa wala pa magkalamatay ang mga tawo nga nagakabuhi subong. 35 Ang langit kag ang duta magataliwan, pero ang akon mga pulong indi magtaliwan. 36 “Ugaling kon san-o maabot ina nga adlaw kag takna, wala gid sing may nakahibalo, bisan pa ang mga anghel sa langit, ukon ang Anak, kundi ang Amay lang. 37 Subong sang nahanabo sang panahon ni Noe, amo man ang mahanabo sa pag-abot sang Anak sang Tawo. 38 Kay subong sang mga adlaw nga wala pa ang Anaw, ang mga tawo nagakinaon kag nagailinom, nagapalangasawa kag nagapalamana tubtob gid sa adlaw nga si Noe nagsulod sa arka. 39 Wala gid sila nakahibalo kon ano ang nagakahanabo tubtob nga nag-abot ang Anaw kag nagkalalumos sila tanan. Subong man sini ang mahanabo sa pag-abot sang Anak sang Tawo. 40 Sa sadto nga tion may duha ka tawo nga magaobra sa talamnan: ang isa kuhaon, kag ang isa mabilin. 41 May duha ka babayi nga magagaling: ang isa kuhaon, kag ang isa mabilin. 42 Gani magbantay kamo, tungod kay wala kamo makahibalo kon ano nga adlaw maabot ang inyo Ginoo. 43 Dumdoma ninyo ini! Kon ang tagbalay nakahibalo kon sa ano nga tion sang gab-i ang makawat magaabot, pat-ud gid nga magapulaw sia kag indi sia magtugot nga ang makawat makarungkab sang iya balay. 44 Gani dapat man kamo maghanda pirme, tungod kay sa takna nga wala ninyo ginapaabot, ang Anak sang Tawo magaabot. 45 “Karon sin-o bala ang matutom kag maalam nga suloguon? Sia amo ang gintugyanan sang iya agalon sa pagdumala sang iban nga mga suloguon, kag sa paghatag sa ila sang ila pagkaon sa nagakaigo nga tion. 46 Daw ano ka malipayon yadto nga suloguon nga sa pagpauli sang iya agalon masapwan sia nga nagahimo sang iya bulohaton! 47 Nagasiling ako sa inyo, nga sia ang padumalahon sang iya agalon sang tanan niya nga pagkabutang. 48 Pero kon malain sia nga suloguon magasiling sia sa iya kaugalingon, ‘Dugay pa mabalik ang akon agalon,’ 49 kag magasugod sia sa pagpamintas sang iya kaupod nga mga suloguon, kag magkaon kag mag-inom upod sa mga palahubog. 50 Dayon ang agalon sadto nga suloguon magaabot sa adlaw nga wala niya sia ginapaabot kag sa tion nga wala niya mahibaloi. 51 Ang agalon magahatukhatok sa iya kag magasilot sa iya upod sa mga hipokrito. Didto magahibi sia kag magabagrot sang iya mga ngipon. 1 “Sa sina nga tion ang Ginharian sang langit mapaanggid sa napulo ka mga dalaga nga nagdala sang ila mga suga kag naglakat sa pagsugat sang lalaki nga kalasalon. 2 Ang lima sa ila mga buangbuang kag ang lima maalam. 3 Ang mga buangbuang nagdala sang ila mga suga ugaling wala sila magbalon sing lana. 4 Ang mga maalam nagdala sang mga tibodtibod nga puno sang lana para sa ila mga suga. 5 Kadugay mag-abot sang lalaki nga kalasalon, gani tinuyo ang mga dalaga kag natulogan. 6 “Sang tungang gab-i na may nagsinggit, ‘Yari na ang lalaki nga kalasalon! Dali kamo kag sugata ninyo sia!’ 7 Ang napulo ka mga dalaga nagmata kag nag-aman sang ila mga suga. 8 Dayon ang mga buangbuang nagsiling sa mga maalam, ‘Hatagi kami sang inyo lana, kay nagapiraw na ang amon mga suga.’ 9 Ang mga maalam nagsabat, ‘Indi mahimo, kay basi kon indi ini makaigo sa inyo kag sa amon. Kadto kamo sa tiyanggi kag magbakal kamo para sa inyo kaugalingon.’ 10 Gani ang mga dalaga nga buangbuang naglakat sa pagbakal sang lana, kag sang nakalakat sila amo man ang pag-abot sang lalaki nga kalasalon. Ang lima ka dalaga nga nakaaman nag-upod sa iya sa punsyon, kag ginsirahan ang pwertahan. 11 “Dugaydugay nag-abot ang iban nga mga dalaga kag nagpanawag, ‘Sir, sir! Pasudla kami!’ 12 Pero ang lalaki nga kalasalon nagsabat, ‘Nagasiling ako sa inyo, wala ako makakilala sa inyo.’” 13 Kag si Jesus nagsiling, “Gani magbantay kamo, tungod kay wala kamo makahibalo sang adlaw ukon sang takna. 14 “Sa sadto nga tion ang Ginharian sang langit kaangay sang isa ka tawo nga manuglakat sa iban nga lugar. Gintawag niya ang iya mga suloguon kag gintugyan niya sa ila ang iya mga pagkabutang. 15 Ginhatagan niya ang kada isa sa ila suno sa ila ikasarang. Ginhatagan niya ang isa sing 5,000 pisos, ang isa sing 2,000 pisos, kag ang isa pa gid sing 1,000 ka pisos. Dayon naglakat sia. 16 Ang suloguon nga nakabaton sing 5,000 pisos naglakat sa gilayon kag iya ginpatikang ang iya kwarta, kag nakaganansya sia sing 5,000 pisos. 17 Amo man ang suloguon nga nakabaton sing 2,000 pisos, nakaganansya man sia sing 2,000 pisos. 18 Pero ang nakabaton sing 1,000 ka pisos naglakat kag nagkutkot sa duta, kag ginlubong niya ang kwarta sang iya agalon. 19 “Sa tapos ang malawig nga panahon nagbalik ang agalon kag nagpakighusay sa iya mga suloguon. 20 Ang suloguon nga nakabaton sing 5,000 pisos nagsulod kag nagdala sing 5,000 pisos. Nagsiling sia, ‘Ginoo, ginhatagan mo ako sing 5,000 pisos. Yari pa gid ang 5,000 pisos nga akon naganansya.’ 21 Ang iya agalon nagsiling sa iya, ‘Maayo gid, maayo kag matutom nga suloguon! Tungod kay matutom ka magpatikang sang diutay nga kantidad karon, ikaw ang padumalahon ko sang dalagku pa gid nga kantidad. Dali diri kag mag-ambit sang akon kalipay!’ 22 Dayon ang suloguon nga nakabaton sing 2,000 pisos nagsulod kag nagsiling, ‘Ginoo, ginhatagan mo ako sing 2,000 pisos. Yari pa gid ang 2,000 pisos nga akon naganansya.’ 23 Ang iya agalon nagsiling, ‘Maayo gid, maayo kag matutom nga suloguon! Tungod kay matutom ka magpatikang sang diutay nga kantidad, karon ikaw ang padumalahon ko sang dalagku pa gid nga kantidad. Dali diri kag mag-ambit sang akon kalipay!’ 24 Dayon ang suloguon nga nakabaton sing 1,000 ka pisos nagsulod kag nagsiling, ‘Ginoo, nakahibalo ako nga mabudlay ikaw nga tawo, nagaani ka sa wala mo matamni kag nagatipon sang patubas sa wala mo masab-ugi. 25 Hinadlukan ako, gani naglakat ako kag gintago ko ang imo kwarta sa duta. Yari ang imo kwarta.’ 26 Ang iya agalon nagsiling, ‘Malain kag matamad ka nga suloguon! Nakahibalo ka gali nga ako nagaani sa wala ko matamni kag nagatipon sang patubas sa wala ko masab-ugi? 27 Ti, kuntani ginpatago mo sa bangko ang akon kwarta, agod sa akon pagbalik mabaton ko ang akon kwarta upod sang iya saka. 28 Karon, kuhaa ninyo ang kwarta sa iya kag ihatag sa suloguon nga may 10,000 pisos. 29 Kay ang tagsatagsa nga may iya, hatagan pa gid, kag magasulobra ang iya pagkabutang. Pero sia nga wala sing iya, bisan pa ang diutay niya nga pagkabutang kuhaon pa sa iya. 30 Nahanungod sa sining walay pulos nga suloguon, ihaboy sia ninyo sa kadudulman sa gwa. Didto magahibi sia kag magabagrot ang iya mga ngipon.’ 31 “Kon ang Anak sang Tawo mag-abot subong Hari, nga ginaupdan sang tanan nga mga anghel, magapungko sia sa iya harianon nga trono, 32 kag ang tanan nga mga tawo sa kalibutan pagatipunon sa iya atubang. Dayon painon niya sila sa duha ka grupo, subong nga ang manugbantay nagapain sang mga karnero sa mga kanding. 33 Ipahamtang niya ang mga karnero sa iya tuo, kag ang mga kanding sa iya wala. 34 Dayon ang Hari magasiling sa mga tawo sa iya tuo, ‘Dali kamo nga ginpakamaayo sang akon Amay. Panublia ninyo ang Ginharian nga gin-aman sa inyo halin pa sa pagtuga sang kalibutan. 35 Kay gingutom ako kag ginpakaon ninyo ako, gin-uhaw ako kag ginpainom ninyo ako, dumoluong ako kag ginpadayon ninyo ako sa inyo mga balay, 36 hubo ako kag ginpabayuan ninyo ako, nagmasakit ako kag gin-atipan ninyo ako, nabilanggo kag ginbisitahan ninyo ako.’ 37 Dayon ang mga matarong magasabat sa iya, ‘San-o bala, Ginoo, nga nakita ka namon nga nagutom kag ginpakaon ka namon, ukon nauhaw kag ginpainom ka namon? 38 San-o ka bala namon nakita nga dumoluong kag ginpadayon ka sa amon nga mga balay, ukon hubo kag ginpabayuan ka namon? 39 San-o ka bala namon nakita nga nagmasakit ukon nabilanggo kag ginbisitahan ka namon?’ 40 Ang Hari magasabat, ‘Nagasiling ako sa inyo, kon inyo ini nahimo sa isa sang labing kubos sining akon mga utod, ginhimo ninyo ini sa akon!’ 41 “Dayon magasiling sia sa mga tawo sa iya wala, ‘Palayo kamo sa akon, mga ginpakamalaut sang Dios! Didto kamo sa kalayo nga wala sing katapusan nga gin-aman sa Yawa kag sa iya mga anghel! 42 Kay gingutom ako kag wala ninyo ako pagpakan-a, gin-uhaw ako kag wala ninyo ako pagpaimna, 43 dumoluong ako kag wala ninyo ako pagpadayuna sa inyo mga balay, hubo ako kag wala ninyo ako pagpabayui, nagmasakit ako kag ginbilanggo pero wala ninyo ako pagbisitahi.’ 44 Dayon magasabat sila sa iya, ‘Ginoo, san-o ka bala namon nakita nga gingutom ukon gin-uhaw ukon dumoluong ukon hubo ukon nagamasakit ukon ginabilanggo, kag wala kami magbulig sa imo?’ 45 Dayon ang Hari magasabat sa ila, ‘Nagasiling ako sa inyo, kon wala ninyo paghimua ini sa isa sining mga labing kubos, wala man ninyo mahimo ini sa akon.’ 46 Ini sila pagatabugon pakadto sa wala sing katapusan nga silot, pero ang mga matarong magakadto sa kabuhi nga wala sing katapusan.” 1 Sa tapos si Jesus makapanudlo sini nga mga butang, nagsiling sia sa iya mga gintuton-an, 2 “Nakahibalo kamo nga duha na lang ka adlaw kag Piesta na sang Pascua, kag ang Anak sang Tawo itugyan agod ilansang sa krus.” 3 Dayon ang pangulo nga mga pari kag ang mga katigulangan sang mga Judio nagtipon sa palasyo ni Caifas, ang Pinakamataas nga Pari. 4 Nagplano sila agod nga sa sekrito nga paagi mapadakop nila si Jesus kag mapapatay sia. 5 Nagsiling sila, “Indi naton paghimuon ini sa adlaw sang piesta, kay basi magkinagamo ang mga tawo.” 6 Sang didto si Jesus sa Betania, sa balay ni Simon nga sadto anay aruon, 7 nagpalapit sa iya ang isa ka babayi nga may tibodtibod nga alabastro nga puno sing malahalon nga agwa. Iya ini ginbubo sa ulo ni Jesus samtang nagakaon sia. 8 Nakita ini sang mga gintuton-an kag naakig sila. Nagsiling sila, “Abaw kanugon! Ngaa gin-usikan ini? 9 Kuntani sarang mabaligya ini nga agwa sa daku nga kantidad kag ang kwarta ihatag sa mga imol!” 10 Si Jesus nga nakahibalo sang ila ginahambal nagsiling sa ila, “Ngaa bala ginatublag ninyo ini nga babayi? Maayo kag matahom nga butang ang iya ginhimo sa akon. 11 Kaupod ninyo pirme ang mga imol, pero ako indi manginkaupod ninyo tubtob san-o. 12 Ginbuboan niya ako sang agwa agod maaman ang akon lawas sa akon lubong. 13 Karon dumdoma ninyo ini! Bisan diin iwali ining Maayong Balita sa bug-os nga kalibutan, ang ginhimo sini nga babayi pagaisugid man sa iya handumanan.” 14 Dayon ang isa sang dose ka mga gintuton-an nga ginhingalanan kay Judas Iscariote nagkadto sa pangulo nga mga pari 15 kag nagpamangkot, “Ano bala ang ihatag ninyo sa akon kon itugyan ko si Jesus sa inyo?” Gani ginhatagan nila sia sing traynta ka bilog nga pilak. 16 Halin sadto nagpangita si Judas sing kahigayunan sa pagtugyan kay Jesus sa ila. 17 Sa nahauna nga adlaw sang Piesta sang Tinapay nga wala sing Lebadora, ang mga gintuton-an nagpalapit kay Jesus kag nagpamangkot sa iya, “Diin bala ang luyag mo nga ihanda namon para sa imo ang panihapon sang Pascua?” 18 Nagsiling si Jesus sa ila, “Kadto kamo sa isa ka tawo sa siudad, kag singgani sia, ‘Ang Manunodlo nagasiling, Ang akon tion nag-abot na. Ako kag ang akon mga gintuton-an magasaulog sang Pascua sa imo balay.’” 19 Gintuman sang mga gintuton-an ang sugo ni Jesus kag ila ginhanda ang panihapon sang Pascua. 20 Sang gab-i na si Jesus kag ang iya dose ka mga gintuton-an nagpanihapon. 21 Sang nagakaon sila, si Jesus nagsiling, “Ginasiling ko sa inyo nga ang isa sa inyo magaluib sa akon.” 22 Natublag gid ang mga gintuton-an kag nagbulosbulos sila pamangkot sa iya, “Ako bala ina, Ginoo?” 23 Nagsabat si Jesus, “Ang nagatusmaw sang iya tinapay sa yahong upod sa akon amo ang magaluib sa akon. 24 Ang Anak sang Tawo mapatay suno sa ginsiling sang mga Kasulatan, pero makaluluoy man yadtong tawo nga magaluib sang Anak sang Tawo! Mas maayo pa sa iya nga sia wala matawo!” 25 Si Judas nga traidor nagsiling, “Ako bala ang imo ginatumod, Manunodlo?” Si Jesus nagsabat, “Ginasiling mo.” 26 Sang nagakaon sila, nagkuha si Jesus sing tinapay, nagpangamuyo sa pagpasalamat, kag iya ginpamihakpihak ini kag ginhatag sa iya mga gintuton-an. Nagsiling sia, “Kuha kamo, kag magkaon sini. Ini amo ang akon lawas.” 27 Dayon ginkuha niya ang kupa, nagpasalamat sa Dios, kag iya ini ginhatag sa ila. Nagsiling sia, “Tanan kamo mag-inom sini, 28 kay ini amo ang akon dugo, nga nagaselyo sang kasugtanan sang Dios, ang akon dugo nga gin-ula para sa tanan nga mga katawhan sa kapatawaran sang mga sala. 29 Nagasiling ako sa inyo, indi na ako magainom liwat sini nga bino, tubtob sa sadto nga adlaw nga magainom ako sing bag-o nga bino kaupod ninyo sa Ginharian sang akon Amay.” 30 Sa tapos sila makakanta sang isa ka ambahanon, nagkadto sila sa Bukid sang mga Olivo. 31 Dayon si Jesus nagsiling sa ila, “Karon gid nga gab-i tanan kamo magapalagyo kag magabiya sa akon, kay ang kasulatan nagasiling, ‘Ako magapatay sang manugbantay sang mga karnero, kag magaalaplaag ang panong sang mga karnero.’ 32 Pero sa tapos ako mabanhaw, magauna ako sa inyo sa Galilea.” 33 Si Pedro nagsabat kay Jesus, “Bisan bayaan ka sang tanan, indi gid ako magbiya sa imo!” 34 Si Jesus nagsiling kay Pedro, “Tandai ini! Sa wala pa makapamalo ang manok karon nga gab-i magasiling ikaw sing makatlo nga wala ikaw makakilala sa akon.” 35 Si Pedro nagsabat, “Indi gid ako magsiling nga wala ko ikaw makilala, bisan pa pagapatyon ako kaupod sa imo!” Amo man ang ginsiling sang tanan nga mga gintuton-an. 36 Dayon si Jesus nagkadto sa lugar nga gintawag Getsemani kaupod sa iya mga gintuton-an, kag nagsiling sia sa ila, “Pungko kamo diri samtang makadto ako sa unhan sa pagpangamuyo.” 37 Gin-upod niya si Pedro kag ang duha ka mga anak ni Zebedeo. Natublag gid kag nagpangalisod si Jesus, 38 kag nagsiling sia sa ila, “Daw malumos ako sa kalisod. Pabilin kamo diri kag magpulaw upod sa akon.” 39 Nagkadto sia sa ulounhan, naghapa kag nagpangamuyo, “Amay ko, kon mahimo, ilikaw sa akon ini nga kupa sang pag-antos! Pero indi ang akon kabubot-on ang matuman, kundi ang imo.” 40 Dayon nagbalik sia sa tatlo ka mga gintuton-an kag nakita niya sila nga nagakatulog. Nagsiling sia kay Pedro, “Ano kamo man! Indi gid bala kamo makapulaw upod sa akon bisan isa lang ka oras? 41 Magpulaw kamo kag magpangamuyo, agod indi kamo mahulog sa pagsulay. Ang espiritu handa ugaling ang lawas maluya.” 42 Sa liwat naglakat si Jesus kag nagpangamuyo, “Amay ko, kon ini nga kupa sang pag-antos indi malikaw sa akon kon indi ko pag-imnon, ang imo kabubot-on amo ang matuman.” 43 Nagbalik liwat si Jesus kag nakita niya nga ang iya mga gintuton-an nga natulogan, kay tama gid ang ila katuyo. 44 Sa liwat ginbayaan sila ni Jesus, naglakat sia kag nagpangamuyo sang amo man gihapon nga pangamuyo sa ikatlo nga tion. 45 Dayon nagbalik sia sa iya mga gintuton-an kag nagsiling sa ila, “Nagakatulog pa bala kamo kag nagapahuway? Nag-abot na ang tion nga ang Anak sang Tawo itugyan na sa gahom sang mga makasasala. 46 Bangon kamo, malakat kita. Tan-awa, ang tawo nga magatugyan sa akon yari na!” 47 Nagahambal pa si Jesus sang si Judas nga isa sang mga dose ka mga gintuton-an nag-abot. May upod sia nga madamo nga mga tawo nga nagadala sang mga espada kag mga inuglampos. Ini sila ginpadala sang pangulo nga mga pari kag sang mga katigulangan sang mga Judio. 48 Ang traidor naghatag sa mga tawo sini nga senyas, “Ang halukan ko nga tawo amo ina sia. Dakpa ninyo sia!” 49 Sa gilayon nagpalapit si Judas sa kay Jesus kag nagsiling, “Maayong gab-i, Manunodlo,” kag ginhalukan niya sia. 50 Si Jesus nagsabat, “Sigi abyan, himua na ang bulohaton mo!” Dayon nagpalapit sila kag gindakop nila si Jesus kag ginsiguro nga indi sia makapalagyo. 51 Ang isa sang mga kaupod ni Jesus naggabot sang iya espada kag ginlabo niya ang suloguon sang Pinakamataas nga Pari kag nautas ang iya dulonggan. 52 Dayon si Jesus nagsiling sa iya, “Itagob mo ang imo espada, kay ang tanan nga nagagamit sang espada mapatay sa espada. 53 Wala ka bala makahibalo nga sarang ako makapangayo sing bulig sa akon Amay kag sa gilayon padalhan niya ako sing sobra sa dose ka batalyon nga mga anghel? 54 Ugaling kon amo ina, ano bala ang pagkatuman sang ginasiling sang mga Kasulatan nga amo gid ini ang dapat matabo?” 55 Dayon si Jesus nagsiling sa mga tawo, “Nag-abot bala kamo nga may mga espada kag mga inuglampos sa pagdakop sa akon, subong bala nga daw buyong ako? Adlaw-adlaw yara ako sa Templo nga nagapungko kag nagapanudlo, kag wala ninyo ako pagdakpa. 56 Pero ini tanan nahanabo agod matuman ang mga ginsulat sang mga propeta sa mga Kasulatan.” Dayon ginbayaan sia sang iya mga gintuton-an, kag nagpalalagyo sila tanan. 57 Ang mga nagdakop kay Jesus nagdala sa iya sa balay ni Caifas, ang Pinakamataas nga Pari, sa diin nagtipon ang mga manunodlo sang Kasugoan kag ang mga katigulangan sang mga Judio. 58 Si Pedro nagsunod sa malayo, tubtob sa hardin sang balay sang Pinakamataas nga Pari. Nagsulod sia sa hardin kag nagpungko upod sa mga gwardya sa pagtan-aw kon ano ang mahanabo. 59 Ang pangulo nga mga pari kag ang bug-os nga katapo sang konseho nagpangita sang indi matuod nga mga saksi batok kay Jesus agod nga mapapatay nila sia, 60 pero wala sila sing may nakita, bisan pa nga madamo ang nagpalapit kag nagsugid sing mga butig batok sa iya. Sang ulihi may nagpalapit nga duha ka tawo 61 kag nagsiling, “Ini nga tawo nagsiling, ‘Sarang ko maguba ang Templo sang Dios kag sa sulod sang tatlo ka adlaw sarang ko mapatindog ini liwat.’” 62 Ang Pinakamataas nga Pari nagtindog kag nagsiling kay Jesus, “Wala ka bala sing may isabat sa panumbongon nila batok sa imo?” 63 Pero si Jesus wala magsabat. Sa liwat ang Pinakamataas nga Pari nagsiling sa iya, “Ginapasumpa ko ikaw sa ngalan sang Dios nga buhi: sugiri kami, ikaw bala ang Cristo, ang Anak sang Dios?” 64 Si Jesus nagsabat sa iya, “Ginsiling mo. Pero nagasiling ako sa inyo: sugod karon makita ninyo ang Anak sang Tawo nga nagapungko sa tuo sang Makagagahom, kag nagapalapit nga yara sa mga panganod sang langit!” 65 Sa sini, gingisi sang Pinakamataas nga Pari ang iya bayu kag nagsiling, “Nagpasipala sia sa Dios! Wala na kita nagakinahanglan sang dugang pa nga mga saksi! Nabatian na ninyo ang iya pagpasipala! 66 Ano bala sa inyo?” Nagsabat sila, “Nakasala sia, kag dapat sia patyon.” 67 Dayon ginduplaan nila sia sa guya kag ginbunal, kag ang mga nagtampa sa iya 68 nagsiling, “Kon ikaw ang Cristo, pakta kon sin-o ang nagtampa sa imo!” 69 Si Pedro nagapungko sa gwa sang hardin. Nagpalapit sa iya ang isa ka suloguon nga babayi kag nagsiling, “Ikaw man kaupod ni Jesus nga taga-Galilea.” 70 Pero ginpanghiwala niya ini sa atubang sang tanan kag nagsabat, “Wala ako makahibalo sang imo ginahambal.” 71 Kag naglakat sia pakadto sa pwertahan sang hardin. Nakita sia sang isa naman ka suloguon nga babayi kag nagsiling sia sa mga tawo didto, “Ini nga tawo upod man ni Jesus nga taga-Nazaret.” 72 Sa liwat ginpanghiwala ini ni Pedro, kag nagsabat, “Sumpa ko, wala ako makakilala sina nga tawo!” 73 Sa wala madugay, ang mga tawo nga nagatilindog didto nagpalapit kay Pedro kag nagsiling, “Matuod gid nga ikaw isa man sa ila. Mahibal-an ini sa imo panghambal!” 74 Dayon si Pedro nagsiling, “Nagasumpa ako nga nagasugid ako sang matuod! Silutan ako sang Dios kon wala ako nagasugid sing matuod! Wala gid ako makakilala sina nga tawo!” Sa gilayon may nagpamalo nga manok, 75 kag nadumdoman ni Pedro ang ginsiling ni Jesus sa iya, “Sa wala pa makapamalo ang manok, magasiling ikaw sing makatlo nga wala mo ako makilala.” Naggwa sia kag naghilibion sing tudo. 1 Aga pa gid, ang tanan nga pangulo nga mga pari kag ang mga katigulangan sang mga Judio nagplano sa pagpatay kay Jesus. 2 Gingapos nila sia kag gindala nga itugyan kay Pilato nga Gobernador. 3 Sang nahibaluan ni Judas nga traidor nga si Jesus ginhukman nga pagapatyon, ginbasol niya ang iya kaugalingon kag gin-uli ang traynta ka bilog nga pilak sa pangulo nga mga pari kag sa mga katigulangan sang mga Judio. 4 Nagsiling sia, “Nakasala ako paagi sa pagtugyan sini nga tawo nga wala sing sala agod patyon!” Nagsabat sila, “Ano ang labot namon sina? Imo ina salabton!” 5 Ginpilak ni Judas ang kwarta sa sulod sang Templo kag naglakat kag ginbitay niya ang iya kaugalingon. 6 Ginpamulot sang pangulo nga mga pari ang kwarta kag nagsiling, “Ini nga kwarta bili sang dugo, kag batok sa aton Kasugoan nga ibutang sa talaguan sang manggad sa Templo.” 7 Naghisugot sila nga ang kwarta ibakal nila sang Talamnan sang Manugkolon, agod himuon nga lulobngan sang mga dumoluong. 8 Gani yadto nga talamnan gintawag nga “Talamnan sang Dugo” tubtob sa sini nga adlaw. 9 Karon natuman ang ginsiling ni Jeremias nga propeta, “Ginkuha nila ang traynta ka bilog nga pilak, ang bili nga ginkaisahan sang mga tawo sa Israel nga ibayad sa iya, 10 kag ginbakal nila ini sang talamnan sang manugkolon, suno sa ginsugo sa akon sang Ginoo.” 11 Si Jesus nagtindog sa atubang sang Gobernador nga nagpamangkot sa iya, “Ikaw bala ang hari sang mga Judio?” Nagsabat si Jesus, “Ginasiling mo.” 12 Pero wala sia magsabat sa mga panumbongon sang pangulo nga mga pari kag sang mga katigulangan sang mga Judio. 13 Gani si Pilato nagsiling sa iya, “Wala ka bala makabati sang mga panumbongon nila batok sa imo?” 14 Pero si Jesus wala gid magsabat, sa bagay nga natingala gid ang Gobernador. 15 Sa tagsa ka Piesta sang Pascua ang Gobernador may kinabatasan sa paghilway sang isa ka binilanggo nga pagapangayuon sang mga tawo. 16 Sa sadto nga tion may isa ka bantog nga priso nga ginhingalanan kay Barrabas. 17 Sang pagtipon sang mga tawo, si Pilato namangkot sa ila, “Sin-o bala sa ila ang luyag ninyo nga buy-an ko sa inyo? Si Barrabas ukon si Jesus nga ginatawag nga Cristo?” 18 Nakahibalo gid sia nga gintugyan nila si Jesus sa iya tungod kay nahisa sila. 19 Sang nagapungko si Pilato sa hukmanan sa paghukom, ang iya asawa nagpadala sa iya sang mensahe, “Indi ka magpahilabot sinang matarong nga tawo, tungod kay kagab-i natublag gid ako sa akon damgo nahanungod sa iya.” 20 Ang pangulo nga mga pari kag ang mga katigulangan sang mga Judio naghaylo sa mga tawo, agod nga pangayuon nila kay Pilato nga buy-an si Barrabas kag ipapatay si Jesus. 21 Pero ginpamangkot sila sang Gobernador, “Sin-o bala sa ila nga duha ang luyag ninyo nga buy-an ko sa inyo?” Nagsabat sila, “Si Barrabas!” 22 Nagpamangkot si Pilato sa ila, “Ano karon ang himuon ko kay Jesus nga ginatawag nga Cristo?” Nagsabat sila tanan, “Ilansang sia sa krus!” 23 Namangkot si Pilato sa ila, “Ano bala nga sala ang iya nahimo?” Dayon nagbaskog pa gid ang ila pagsinggit, “Ilansang sia sa krus!” 24 Sang makita ni Pilato nga wala sia sing may mahimo kag basi nga magkinagamo ang mga tawo, nagkuha sia sang tubig kag nanghinaw sang iya mga kamot sa atubang sang mga tawo, kag nagsiling, “Wala ako sing labot sa kamatayon sini nga tawo! Inyo ina salabton!” 25 Ang tanan nga mga tawo nagsabat, “Kami kag ang amon mga anak amo ang manabat sang iya kamatayon!” 26 Dayon ginbuy-an ni Pilato si Barrabas sa ila. Ginpabunal niya si Jesus kag pagkatapos gintugyan sia sa mga soldado nga ilansang sa krus. 27 Dayon gindala si Jesus sang mga soldado ni Pilato sa palasyo sang Gobernador, kag ginlibutan sia sang bug-os nga grupo sang mga soldado. 28 Gin-ubahan nila sia, kag ginpasuksokan sing kapa nga pula. 29 Dayon naghimo sila sing korona nga tunokon kag ginsuksok nila ini sa iya ulo kag ginpauyat nila sing tigbaw ang iya tuo nga kamot. Dayon nagluhodluhod sila sa atubang niya, kag ginyaguta nila sia nga nagasiling, “Mabuhay ang Hari sang mga Judio!” 30 Ginduplaan nila sia, ginkuha ang tigbaw sa iya kamot kag ginhanot ini sa iya ulo. 31 Sa tapos nila mayaguta si Jesus, ginkuhaan nila sia sing kapa, kag ginpasuksokan nila sia sang iya kaugalingon nga bayu. Dayon gindala nila sia sa gwa agod nga ilansang sa krus. 32 Sang nagapagwa sila sa siudad nasugata nila ang isa ka tawo nga taga-Cirene, nga ginhingalanan kay Simon. Ginpilit sia sang mga soldado sa pagpas-an sang krus ni Jesus. 33 Nag-abot sila sa lugar nga gintawag Golgota, nga kon sayuron, “Ang Lugar sang Bagol.” 34 Didto ginhatagan nila si Jesus sing bino nga nasimbugan sing apdo, pero sang madimdiman niya ini, indi sia mag-inom. 35 Ginlansang nila sia sa krus, kag ginpartida nila ang iya bayu paagi sa pagabutgabot. 36 Sa tapos sadto nagpungko sila didto kag nagbantay sa iya. 37 Sa ibabaw sang iya ulo ginbutang nila ang panumbongon nga nasulat batok sa iya, “Ini amo si Jesus, ang Hari sang mga Judio.” 38 Dayon ginlansang man nila sa krus ang duha ka mga makawat upod kay Jesus, ang isa sa iya tuo kag ang isa sa iya wala. 39 Ang mga tawo nga nagaalagi naglungolungo sang ila mga ulo kag nagyaguta kay Jesus nga nagasiling, 40 “Ikaw nga magguba sang Templo kag magpatindog sini liwat sa sulod sang tatlo ka adlaw. Luwasa ang imo kaugalingon! Kon ikaw ang Anak sang Dios, panaog ka sa krus!” 41 Sa amo man nga bagay ang pangulo nga mga pari, ang mga manunodlo sang Kasugoan kag ang mga katigulangan sang mga Judio nagyaguta sa iya nga nagasiling, 42 “Ginluwas niya ang iban pero indi sia makaluwas sang iya kaugalingon! Indi bala sia ang Hari sang Israel? Kon magpanaog sia sa krus karon gid, magatuo kita sa iya! 43 Nagasalig sia sa Dios kag nagasiling nga sia ang Anak sang Dios. Ti, tan-awon ta kon luwason sia sang Dios karon gid!” 44 Bisan pa ang mga buyong nga ginlansang upod sa iya nagyaguta man sa iya. 45 Sang udto nagdulom ang bug-os nga duta sa sulod sang tatlo ka oras. 46 Sang mga alas tres sa hapon si Jesus nagsinggit sa mabaskog nga tingog, “Eli, Eli, lema sabactani?” nga kon sayuron, “Dios ko, Dios ko, ngaa bala ginpatumbayaan mo ako?” 47 May mga tawo nga nagatindog didto nga nakabati sa iya kag nagsiling, “Ginatawag niya si Elias!” 48 Sa gilayon nagdalagan ang isa sa ila, nagkuha sang espongha, gintum-oy ini sa maaslom nga bino, kag gintakod sa punta sang tukon kag gintinguhaan nila ang pagpainom sini sa iya. 49 Pero ang iban nagsiling, “Hulat anay, tan-awon ta kon maabot si Elias sa pagluwas sa iya!” 50 Liwat nagsinggit si Jesus sa mabaskog nga tingog kag nabugto ang iya ginhawa. 51 Dayon ang kurtina sa Templo nagisi sa tunga, halin sa ibabaw paidalom. Naglinog kag nagkalabuka ang mga bato, 52 nagbukas ang mga lulobngan, kag nagkalabanhaw ang madamo nga mga tawo sang Dios nga nagkalamatay sang una. 53 Naggwa sila sa mga lulobngan, kag sa tapos mabanhaw si Jesus nagkadto sila sa Balaan nga Siudad, sa diin nakita sila sang madamo nga mga tawo. 54 Ang opisyal kag ang mga soldado nga nagabantay kay Jesus kinulbaan gid, sang mabatyagan nila ang linog kag makita ang tanan nga mga butang nga nagkahanabo. Nagsiling sila, “Matuod gid nga Anak sia sang Dios!” 55 May madamo nga mga babayi didto sa unhan nga nagalantaw. Ini sila nagsunod kay Jesus halin sa Galilea nga nagbulig sa iya. 56 Ang iban sa ila amo sanday Maria Magdalena, Maria nga iloy ni Santiago kag ni Jose, kag ang iloy sang mga anak ni Zebedeo. 57 Sang sirom na, nag-abot ang isa ka tawo nga manggaranon gikan sa Arimatea. Ang iya ngalan si Jose kag gintuton-an man sia ni Jesus. 58 Nagkadto sia kay Pilato kag ginpangayo niya ang bangkay ni Jesus. Gani si Pilato nagmando nga ihatag ini sa iya. 59 Gani ginkuha ni Jose ang bangkay, kag ginsamburan sing bag-o nga tela nga lino. 60 Ginbutang niya ang bangkay sa iya kaugalingon nga lulobngan, nga bag-o lang ginguhab sa bato. Dayon ginpaligid niya ang isa ka daku nga bato sa pwertahan sang lulobngan kag naglakat. 61 Si Maria Magdalena, kag ang isa pa ka Maria ato didto nagapungko nga nagaatubang sa lulobngan. 62 Sang madason nga Adlaw, ang Adlaw nga Inugpahuway, ang pangulo nga mga pari kag mga Fariseo nagpakigsapol kay Pilato 63 kag nagsiling, “Halangdon nga Gobernador, nadumdoman namon nga sang buhi pa yadtong manugpatalang nagsiling sia, ‘Mabanhaw ako sa tapos ang tatlo ka adlaw.’ 64 Gani magmando ka nga bantayan ang lulobngan sing maayo sa sulod sang tatlo ka adlaw, agod indi makakadto ang iya mga gintuton-an sa pagkawat sa iya kag dayon magpanugid sa mga tawo nga nabanhaw sia. Ining ulihi nga kabutigan mas malain pa sang sa nahauna.” 65 Si Pilato nagsiling sa ila, “Dala kamo sing gwardya! Lakat kamo kag pabantayi ninyo sing maayo ang lulobngan.” 66 Gani naglakat sila, kag ila ginpalig-on ang lulobngan paagi sa pagsilyo sang bato kag ginpabantayan ini sa mga gwardya. 1 Aga pa gid sang nahauna nga adlaw sang simana, sa tapos ang Adlaw nga Inugpahuway, nagkadto si Maria Magdalena kag ang isa pa ka Maria sa pagtan-aw sang lulobngan. 2 Sa hinali naglinog sing mabaskog, kag ang isa ka anghel sang Ginoo nagkunsad halin sa langit. Iya ginpaligid ang bato nga nagatakop sa lulobngan kag iya ini ginpungkoan. 3 Ang iya dagway nagakirab subong sang kilat, kag ang iya bayu maputi gid kaayo. 4 Ang mga gwardya nagkulurog sa kakulba kag nagkalatumba nga nanginsubong sila sang patay nga mga tawo. 5 Ang anghel nagsiling sa mga babayi, “Indi kamo magkahadlok. Nakahibalo ako nga ginapangita ninyo si Jesus nga ginlansang sa krus. 6 Wala sia diri. Nabanhaw sia, suno sa iya ginsiling. Dali kamo diri kag tan-awa ang lugar nga ginpahamyangan sa iya. 7 Lakat kamo sing dalidali, kag sugiri ninyo ang iya mga gintuton-an: ‘Nabanhaw sia, kag karon magauna sia sa inyo sa Galilea. Didto makita ninyo sia!’ Indi pagkalimti ang ginsiling ko sa inyo.” 8 Gani naghalin sila sa lulobngan nga nagadalidali nga may kahadlok, pero puno sing kalipay, kag nagdalagan sila sa pagsugid sa iya mga gintuton-an. 9 Sa hinali ginsugata sila ni Jesus nga nagasiling, “Ang paghidait manginyara sa inyo.” Nagpalapit sila kay Jesus, ginhakos nila ang iya mga tiil kag nagsimba sila sa iya. 10 Si Jesus nagsiling sa ila, “Indi kamo magkahadlok. Lakat kamo kag sugiri ninyo ang akon mga sumolunod nga magkadto sila sa Galilea, kag didto makita nila ako.” 11 Sang nakahalin ang mga babayi, ang iban sang mga gwardya nga nagabantay sang lulobngan nagkadto sa siudad kag nagpanugid sa pangulo nga mga pari sang tanan nga nahanabo. 12 Nagsinapol ang pangulo nga mga pari kag ang mga katigulangan sang mga Judio, kag naghisugot sila sa paghatag sing madamo nga kwarta sa mga soldado, 13 kag ginsingganan sila, “Isugid ninyo sa mga tawo nga ang iya mga gintuton-an nag-abot sang kagab-ihon kag ginkawat nila ang iya bangkay samtang nagakatulog kamo. 14 Kag kon mabatian ini sang Gobernador, papatihon namon sia nga wala kamo sang kasaypanan. Indi kamo magpalibog.” 15 Ginkuha sang mga gwardya ang kwarta kag ginhimo nila ang ginsiling sa ila. Gani amo ini ang ginapalapnag nga sugid sa mga Judio tubtob sa sini nga adlaw. 16 Ang onse ka mga gintuton-an nagkadto sa isa ka bukid sa Galilea, sa diin si Jesus nagsiling nga magkadto sila. 17 Sang makita nila sia, nagsimba sila sa iya, bisan pa ang iban sa ila nagpangduhaduha. 18 Nagpalapit si Jesus sa ila kag nagsiling, “Ang bug-os nga awtoridad sa langit kag sa duta ginhatag sa akon. 19 Gani, kadtoi ninyo ang tanan nga mga tawo sa bug-os nga kalibutan kag himua sila nga mga gintuton-an ko. Bautisohi ninyo sila sa ngalan sang Amay kag sang Anak kag sang Espiritu Santo, 20 kag tudloi ninyo sila sa pagtuman sang tanan nga ginsugo ko sa inyo. Kag magaupod ako sa inyo sa gihapon tubtob sa katapusan sang panag-on.” 1 Ini ang Maayong Balita nahanungod kay Jesu-Cristo, ang Anak sang Dios. 2 Nagsugod ini subong sang ginsiling sang Dios sa libro nga ginsulat ni Isaias nga propeta: “Yari ang akon manugbalita, ipadala ko sia sing una sa imo sa pag-aman sang imo alagyan. 3 May nagawali sing mabaskog sa desierto: ‘Amana ninyo ang alagyan para sa Ginoo, maghimo sing tadlong nga dalan nga iya pagaagyan.’” 4 Gani, si Juan nga manugbautiso nagpakita sa desierto, nga nagabautiso kag nagawali sini nga mensahe nga nagasiling sa mga tawo: “Untati ninyo ang pagpakasala kag magpabautiso kag ang Dios magapatawad sang inyo mga sala.” 5 Madamo sang mga taga-Judea kag mga taga-Jerusalem ang nagkadto sa pagpamati sa iya. Gintuad nila ang ila mga sala kag ginbautisohan niya sila sa Suba sang Jordan. 6 Ang bayu ni Juan nahimo sa bulbol sang kamelyo, ang iya paha panit, kag ang iya pagkaon apan kag dugos halin sa talon. 7 Ang iya ginpahibalo sa mga tawo amo ini: “Ang magaabot nga ulihi lang sa akon mas gamhanan pa sang sa akon, sa bagay nga indi gani ako takos magduko sa paghubad sang higot sang iya sandalyas. 8 Ako nagabautiso sa inyo sang tubig, pero sia magabautiso sa inyo sang Espiritu Santo.” 9 Sa wala lamang madugay, nag-abot si Jesus gikan sa Nazaret nga sakop sang Galilea, kag ginbautisohan sia ni Juan sa Jordan. 10 Sang pagtakas gid ni Jesus sa tubig nakita niya nga nag-abri ang langit kag nagkunsad ang Espiritu Santo sa iya kaangay sang isa ka pating. 11 Kag may tingog nga nabatian gikan sa langit: “Ikaw ang akon hinigugma nga Anak. Nalipay gid ako sa imo.” 12 Sa gilayon ginpakadto sia sang Espiritu Santo sa desierto sa diin 13 nagtener sia didto sing kwarenta ka adlaw kag ginsulay sia ni Satanas. May mga sapat man nga talunon didto, pero nag-abot ang mga anghel kag nagbulig sa iya. 14 Sang nabilanggo na si Juan, si Jesus nagkadto sa Galilea kag nagwali sang Maayong Balita gikan sa Dios. 15 Nagsiling sia, “Nag-abot na ang nagakaigo nga tion, kag ang paghari sang Dios malapit na! Untati ninyo ang pagpakasala, kag magpati sa Maayong Balita!” 16 Sang nagalakat si Jesus sa higad sang Linaw sang Galilea, nakita niya ang duha ka mga mangingisda, si Simon kag ang iya utod nga si Andres, nga nagapamukot sa linaw. 17 Si Jesus nagsiling sa ila, “Upod kamo sa akon kay tudloan ko kamo sa pagpangisda sang mga tawo.” 18 Sa gilayon ginbayaan nila ang ila mga pukot kag nag-upod sa iya. 19 Nagpadayon si Jesus sa paglakat kag sa ulounhan nakita niya ang duha pa gid ka mag-utod nga amo sanday Santiago kag Juan, nga mga anak ni Zebedeo. Didto sila sa ila sakayan nga nagaaman sang ila mga pukot. 20 Sang pagkakita ni Jesus sa ila sa gilayon gintawag niya sila. Ginbayaan nila ang ila amay nga si Zebedeo sa sakayan upod sang mga sinuholan nga mga tawo kag nag-upod sila kay Jesus. 21 Nag-abot sila sa banwa sang Capernaum, kag sa masunod nga Adlaw nga Inugpahuway nagsulod si Jesus sa sinagoga kag nagpanudlo. 22 Ang mga tawo nga nakabati sa iya natingala sang iya pagpanudlo kay nagpanudlo sia nga may awtoridad kag indi sia pareho sang mga manunodlo sang Kasugoan. 23 Sa amo gid nga tion nagsulod sa sinagoga ang isa ka tawo nga may malaut nga espiritu kag nagsinggit, 24 “Ano ang labot mo sa amon, Jesus nga taga-Nazaret? Nag-abot ka bala sa paglaglag sa amon? Nahibal-an ko kon sin-o ka. Ikaw ang Balaan nga ginpadala sang Dios!” 25 Ginmanduan ni Jesus ang espiritu: “Maghipos ka kag maggwa sa tawo.” 26 Ginpakurog sang malaut nga espiritu ang tawo, ginpasinggit sing tudo kag naggwa sa tawo. 27 Ang tanan nga mga tawo natingala gid, sa bagay nga nagpinamangkutanay sila, “Ano ini? Bag-o bala ini nga pagtulon-an? Ini nga tawo may awtoridad bisan pa sa pagsugo sang malaut nga mga espiritu, kag nagatuman sila sa iya.” 28 Gani, ang balita nahanungod kay Jesus naglapnag sing madasig sa bug-os nga probinsya sang Galilea. 29 Naggwa si Jesus kag ang iya mga gintuton-an sa sinagoga nga upod si Santiago kag si Juan kag nagkadto dayon sa balay ni Simon kag ni Andres. 30 Ang ugangan nga babayi ni Simon nagahigda nga may hilanat, kag sang pag-abot gid ni Jesus ginsugiran sia nahanungod sa iya. 31 Ginpalapitan sia ni Jesus, gin-uyatan sa kamot kag ginpabangon. Nag-ayo sia kag nag-amuma sa ila. 32 Sang sirom na, sa tapos nagtunod ang adlaw, ang mga tawo nagdala kay Jesus sang tanan nga mga masakiton kag sang mga ginagamhan sang mga demonyo. 33 Ang tanan nga mga pumoluyo sang banwa nagtilipon sa atubangan sang balay. 34 Si Jesus nagpang-ayo sing madamo nga mga tawo nga may mga nagakalainlain nga mga balatian kag nagtabog man sia sang madamo nga mga demonyo. Wala niya pagtugoti nga maghambal ang mga demonyo, tungod kay nahibal-an nila kon sin-o sia. 35 Madulomdulom pa sang masunod nga aga, si Jesus nagbangon kag naggwa pakadto sa naligwin nga lugar sa diin sia nagpangamuyo. 36 Pero si Simon kag ang iya mga kaupdanan nagpinangita sa iya. 37 Sang makita nila sia nagsiling sila, “Ginapangita ka sang tanan.” 38 Pero nagsabat si Jesus: “Kinahanglan kita magkadto sa kaingod nga mga banwa. Kinahanglan magwali man ako didto tungod kay amo ini ang kabangdanan sang akon pag-abot.” 39 Gani ginlibot ni Jesus ang bug-os nga Galilea kag nagwali sa ila mga sinagoga kag nagtabog sang mga demonyo. 40 May isa ka aruon nga nagpalapit kay Jesus, nagluhod sa iya atubang kag nagpangayo sing bulig. Nagsiling sia: “Kon gusto mo, sarang mo ako maayo.” 41 Si Jesus nagbatyag sing daku nga kaluoy, nag-untay sang iya kamot, kag gintandog sia. Nagsabat sia sa iya, “Gusto ko gid. Mag-ayo ka!” 42 Sa gilayon nadula ang iya aro kag nag-ayo sia. 43 Dayon ginpaandaman gid sia ni Jesus kag ginpalakat gilayon, 44 sa tapos sia mahambalan sini: ‘Tandai, indi mo ini pag-isugid bisan kay sin-o kundi magkadto ka sa pari kag magpatan-aw sang imo kaugalingon sa iya. Magdulot ka dayon sing halad suno sa sugo ni Moises, sa pagpamatuod sa tanan nga ikaw nag-ayo na.” 45 Pero naglakat ang tawo kag ginpanugid niya ang pag-ayo sa iya ni Jesus bisan diin sia magkadto. Madamo gid ang iya ginsugiran, sa bagay nga si Jesus indi na makasulod sing hayag sa banwa. Gani nagtener sia sa baw-ing nga mga lugar, pero padayon gihapon ang pagkadto sang mga tawo sa iya halin sa nagakalainlain nga mga lugar. 1 Sang makaligad ang pila ka adlaw, nagbalik si Jesus sa Capernaum, kag naglapnag ang balita nga yara sia sa iya balay. 2 Nagkadto didto ang madamo nga mga tawo sa bagay nga wala na sing lugar bisan pa sa atubangan sang pwertahan. Si Jesus nagawali gid sa ila sang pulong sang Dios 3 sang mag-abot ang pila ka mga tawo nga ang apat sa ila nagayayong sang isa ka paralitiko. 4 Pero indi sila makapalapit kay Jesus tungod kay nagaginutok ang mga tawo. Gani nagguhab sila sing lulotsan sa atop sang balay, didto gid nayon sa nahamtangan ni Jesus. Sang naguhaban na gintunton nila ang paralitiko nga yara sa iya higdaan. 5 Kag sang nakita ni Jesus kon daw ano kadako ang ila pagtuo, nagsiling sia sa paralitiko, “Anak ko, napatawad na ang imo mga sala.” 6 Karon may pila ka mga manunodlo sang Kasugoan nga nagapungko didto kag nagmuno sa ila kaugalingon, 7 “Ngaa makahambal sia sing subong sina? Pagpasipala ina sa Dios! Wala sing tawo nga makapatawad sang mga sala, kundi ang Dios lamang.” 8 Sa gilayon nahibaluan ni Jesus ang ila mga hunahuna, gani nagsiling sia sa ila, “Ngaa nga nagapainuino kamo sing subong sina sa inyo kaugalingon? 9 Diin bala ang mas mahapos, ang pagsiling sa paralitiko, ‘Napatawad na ang imo mga sala,’ ukon ang pagsiling ‘Bangon ka, dalha ang imo higdaan kag maglakat’? 10 Karon pamatud-an ko sa inyo, nga ang Anak sang Tawo may awtoridad sa duta sa pagpatawad sang mga sala.” Gani nagsiling sia sa paralitiko, 11 “Nagasiling ako sa imo, bangon ka, dalha ang imo higdaan kag magpauli!” 12 Samtang nagatan-aw sila, ang paralitiko nagbangon, nagdala gilayon sang iya higdaan kag naglakat. Naurongan gid sila tanan kag nagdayaw sila sa Dios, nga nagasiling, “Wala pa gid kita makakita sing subong sini!” 13 Si Jesus nagbalik liwat sa higad sang Linaw sang Galilea. Nagpalapit sa iya ang madamo nga mga tawo kag nagsugod sia sa pagpanudlo sa ila. 14 Sang pagkatapos, nagpadayon sia sa paglakat. Nakita niya ang isa ka manugsukot sang buhis, si Levi nga anak ni Alfeo, nga nagapungko sa iya opisina. Si Jesus nagsiling sa iya, “Sunod ka sa akon.” Nagtindog si Levi kag nagsunod sa iya. 15 Sang ulihi nagkaon si Jesus sa balay ni Levi. May madamo nga mga manugsukot sang buhis kag iban nga mga makasasala nga nagsunod kay Jesus, kag madamo sa ila ang nagkaon upod sa iya kag sa iya mga gintuton-an. 16 May pila ka manunodlo sang Kasugoan nga mga Fariseo nga nakakita kay Jesus nga nagkaon upod sa iban nga mga makasasala kag sa mga manugsukot sang buhis. Gani ginpamangkot nila ang iya mga gintuton-an, “Ngaa bala nagakaon sia upod sa mga manugsukot sang buhis kag sa iban nga mga makasasala?” 17 Nabatian sila ni Jesus kag nagsabat sia, “Ang mga tawo nga wala sing balatian wala nagakinahanglan sang manugbulong, kundi ang mga masakiton lang. Wala ako mag-abot sa pagtawag sang mga matarong kundi sang mga makasasala.” 18 Isa sadto ka tion ang mga sumolunod ni Juan nga manugbautiso kag ang mga Fariseo nagapuasa. May mga tawo nga nagpalapit kay Jesus kag nagpamangkot sa iya, “Ngaa bala nga nagapuasa ang mga gintuton-an ni Juan nga manugbautiso kag ang mga gintuton-an sang mga Fariseo, pero ang imo mga gintuton-an wala nagapuasa?” 19 Si Jesus nagsabat, “Nagapaabot bala kamo nga ang mga inagda sa kasal magapuasa samtang yara pa ang nobyo kaupod nila? Samtang yara pa ang nobyo kaupod nila, indi sila makahimo sina! 20 Pero magaabot ang adlaw nga ang nobyo pagakuhaon sa ila, kag dayon magapuasa sila sa sadto nga adlaw. 21 “Wala sing bisan sin-o nga nagagamit sing bag-o nga panapton sa pagtukap sa daan nga bayu. Kon himuon niya ini, ang bag-o nga tukap magakulo kag magagisi sang daan nga bayu kag mangindaku pa gid ang tulukapan. 22 Wala man sing bisan sin-o nga nagasulod sing bag-o nga bino sa daan nga sulodlan nga panit. Kon himuon niya ini, ang bino magabusdik sang daan nga panit, kag ang bino mauyang kag ang panit nga sulodlan indi na mapuslan. Pero ang bag-o nga bino ginasulod sa bag-o nga sulodlan!” 23 Sang isa ka Adlaw nga Inugpahuway, si Jesus nag-agi sa tunga sang kaumhan sang trigo. Sang nagalakat ang iya mga gintuton-an upod sa iya, nagsugod sila sa pagpangutol sang mga uhay. 24 Gani ang mga Fariseo nagsiling kay Jesus, “Tan-awa bala, batok sa aton Kasugoan ang ginahimo sang imo mga gintuton-an sa Adlaw nga Inugpahuway!” 25 Si Jesus nagsabat sa ila, “Wala gid bala ninyo mabasahi ang ginhimo ni David sang nagkinahanglan sia sing pagkaon? Sia kag ang iya mga tinawo gingutom, 26 gani nagsulod sia sa balay sang Dios kag nagkaon sang tinapay nga nahalad sa Dios. Natabo ini sang si Abiatar ang Pinakamataas nga Pari. Suno sa aton Kasugoan ang mga pari lang amo ang makakaon sini nga tinapay, pero si David nagkaon sini, kag ginhatagan pa niya ang iya mga tinawo.” 27 Kag si Jesus nagsiling pa gid, “Ang Adlaw nga Inugpahuway ginhimo para sa kaayuhan sang tawo kag ang tawo wala paghimua para sa Adlaw nga Inugpahuway. 28 Gani, ang Anak sang Tawo amo ang Ginoo bisan pa sang Adlaw nga Inugpahuway.” 1 Dayon nagbalik si Jesus sa sinagoga sa diin may tawo nga may naitus nga kamot. 2 May mga tawo didto nga nagabantay kay Jesus kon ayuhon niya ang tawo sa Adlaw nga Inugpahuway, agod may isumbong sila batok sa iya. 3 Si Jesus nagsiling sa tawo nga naitus ang kamot, “Magpalapit ka diri sa atubangan.” 4 Dayon nagpamangkot sia sa mga tawo: “Ano ang ginatugot sang aton Kasugoan nga himuon ta sa Adlaw nga Inugpahuway? Ang magbulig bala ukon ang maghalit? Ang magluwas bala sang kabuhi sang isa ka tawo ukon ang magpatay?” Pero naghipos sila. 5 Gintulok ni Jesus nga may kaakig ang mga tawo nga nagalibot sa iya, pero nagkasubo sia tungod sang katig-a sang ila tagipusoon. Dayon nagsiling sia sa tawo nga naitus ang kamot, “Untaya ang imo kamot.” Gin-untay niya kag nag-ayo ini. 6 Gani ang mga Fariseo naggwa sa sinagoga kag sa gilayon nagplano kaupod sa mga sumolunod ni Herodes kon paano mapatay nila si Jesus. 7 Si Jesus kag ang iya mga gintuton-an nagkadto sa Linaw sang Galilea, kag ginsunod sia sang madamo nga mga tawo. Ini sila halin sa Galilea, sa Judea, 8 sa Jerusalem, sa kadutaan sang Idumea, sa kadutaan sa tabok sang Jordan kag sa palibot sang mga siudad sang Tiro kag Sidon. Ini nga mga tawo nagkadto kay Jesus, kay nakabati sila sang mga butang nga iya ginapanghimo. 9 Tungod sang tama kadamo nga mga tawo, si Jesus nagsugo sa iya mga gintuton-an sa pag-aman sang sakayan para sa iya, agod indi sia maipit sang mga tawo. 10 Madamo nga mga tawo ang iya gin-ayo, kag tungod sini ang tanan nga may balatian nagpanagil-ot sa pagpalapit kay Jesus, agod makatandog sa iya. 11 Kag kon makita sia sang mga tawo nga may malaut nga mga espiritu, nagahapa sila sa atubang niya kag nagasinggit, “Ikaw ang Anak sang Dios!” 12 Ginpaandaman gid ni Jesus ang malaut nga mga espiritu nga indi magpanugid kon sin-o sia. 13 Dayon si Jesus nagtaklad sa isa ka bakulod kag gintawag niya ang mga tawo nga iya luyag updon. Nagpalapit sila sa iya, 14 kag nagpili sia sang dose nga gintawag niya nga mga apostoles. Si Jesus nagsiling sa ila, “Ginpili ko kamo nga mag-upod sa akon. Ipadala ko man kamo sa pagwali, 15 kag magaangkon kamo sang gahom sa pagtabog sang mga demonyo.” 16 Ang dose nga ginpili ni Jesus amo ang masunod: si Simon nga ginhingalanan niya kay Pedro, 17 si Santiago kag si Juan nga mga anak ni Zebedeo nga ginhingalanan niya nga Boanerges, nga kon sayuron “Mga Anak sang Daguob”, 18 si Andres, si Felipe, si Bartolome, si Mateo, si Tomas, si Santiago nga anak ni Alfeo, si Tadeo, si Simon nga Makipungsodnon 19 kag si Judas Iscariote nga sang ulihi nagluib sa iya. 20 Dayon si Jesus nagpauli. Sa liwat nagtilipon sa palibot niya ang madamo nga mga tawo sa bagay nga sia kag ang iya mga gintuton-an wala na sing tion sa pagkaon. 21 Sang mabatian ini sang iya pamilya, naglakat sila sa pagkuha sa iya, tungod kay ang mga tawo nagsiling, “Nagbuang sia!” 22 May mga manunodlo sang Kasugoan nga nag-abot gikan sa Jerusalem nga nagsiling, “Yara sa iya si Beelzebul! Ang pangulo sang mga demonyo amo ang naghatag sa iya sing gahom sa pagtabog sa ila.” 23 Gani gintawag ni Jesus ang mga tawo sa pagpalapit sa iya kag naghambal sia sa ila sing pila ka mga palaanggiran, “Ano bala ang pagtabog ni Satanas kay Satanas? 24 Kon ang isa ka pungsod magbinahinbahin sa iya kaugalingon kag mag-ilinaway ang isa batok sa isa, ina nga pungsod magabuloblag. 25 Kon ang isa ka panimalay magbinahinbahin sa iya kaugalingon kag mag-ilinaway ang isa batok sa isa, ina nga panimalay magabuloblag. 26 Gani, kon ang ginharian ni Satanas mag-ilinaway batok sa iya kaugalingon kag magbinahinbahin, ina nga ginharian indi magdugay, kundi magabuloblag, kag amo ini ang iya katapusan. 27 “Wala sing bisan sin-o nga makasulod sa balay sang isa ka tawo nga makusog sa pagkuha sang iya mga pagkabutang, luas kon iya anay gapuson ang tawo nga makusog. Kon mahimo na niya ini sarang na sia makapanguha sa amo nga balay. 28 “Dumdoma ninyo ini! Ang mga tawo sarang mapatawad sang tanan nila nga mga sala kag sang tanan nga mga malaut nga ila ginahambal, 29 pero ang bisan sin-o nga nagahambal sing malain batok sa Espiritu Santo, indi gid mapatawad, kay sia nakahimo sing sala nga wala sing kapatawaran.” 30 Ginhambal ini ni Jesus, kay may iban nga nagsiling, “May malaut nga espiritu sa iya.” 31 Dayon ang iloy kag ang mga utod ni Jesus nag-abot. Nagtindog sila sa gwa sang balay kag nagpahibalo nga gusto sila magpakigkita kay Jesus. 32 May madamo nga mga tawo nga nagapungko sa palibot ni Jesus, kag nagsiling sila sa iya, “Ang iloy mo kag ang imo mga utod yara sa gwa, kag gusto sila magpakigkita sa imo.” 33 Nagsabat si Jesus, “Sin-o bala ang akon iloy? Sin-o bala ang akon mga utod?” 34 Gintulok niya ang mga tawo nga nagapungko sa palibot niya, kag nagsiling, “Tan-awa ninyo, yari ang akon iloy kag mga utod! 35 Kay ang bisan sin-o nga nagabuhat sang kabubot-on sang Dios, amo ang akon utod nga lalaki, ang akon utod nga babayi, kag ang akon iloy.” 1 Sa liwat si Jesus nagpanudlo sa higad sang Linaw sang Galilea. Tama gid kadamo ang mga tawo nga nagtilipon sa palibot niya sa bagay nga nagsakay sia sa isa ka sakayan nga nagalutaw sa tubig kag nagpungko sia sa sini samtang ang madamo nga mga tawo nagpabilin sa bibi sang linaw. 2 Si Jesus naggamit sang mga palaanggiran sa pagtudlo sa ila sang madamo nga mga butang, kag sa iya pagpanudlo nagsiling sia sa ila: 3 “Magpamati kamo! May isa ka tawo nga naglakat sa pagsab-og. 4 Sang pagsab-og niya sang binhi, ang iban nagtupa sa dalan, kag nagdapo ang mga pispis kag nagtuka sini. 5 Ang iban nagtupa sa batuhon nga lugar, sa diin hapaw lamang ang duta. Sa wala lang madugay nagtubo ang binhi tungod kay manabaw ang duta. 6 Sang udtong adlaw na, nalayong ang bag-ong tubo nga mga tanom, kag bangod kay indi gid madalom ang gamot sini, ang tanom madali nga nalaya. 7 Ang iban nga binhi nagtupa sa duta nga may mga talungon. Nagtubo ang mga talungon kag naglumos sang tanom kag wala ini magpamunga. 8 Pero ang iban nga binhi nagtupa sa maayo nga duta, namuhi, nagtubo kag nagpamunga: ang iban sini nagpatubas sing traynta ka pilo, ang iban sini sesenta ka pilo, kag ang iban sini 100 ka pilo.” 9 Kag si Jesus nagsiling, “Gani, magpamati kamo, kon may mga dulonggan kamo!” 10 Sang nagaisahanon na lang si Jesus, ang iban nga nakabati sa iya nagpalapit upod sa dose ka mga apostoles kag nagpangabay nga ipaathag niya ang mga palaanggiran. 11 Si Jesus nagsabat sa ila, “Sa inyo nahatag ang tinago nahanungod sang paghari sang Dios, pero ang iban nga indi katapo sini magapamati sini tanan paagi sa mga palaanggiran, 12 agod nga, ‘Magatulok nga magatulok sila, pero indi makakita, magapamati nga magapamati sila, pero indi makahangop, kay kon makahangop sila basi magliso sila sa Dios kag patawaron niya sila.’” 13 Dayon si Jesus nagpamangkot sa ila, “Indi bala kamo makahangop sini nga palaanggiran? Karon, paano abi ang pagkahangop ninyo sang bisan ano nga palaanggiran? 14 Ang manugsab-og nagsab-og sang pulong sang Dios. 15 Ang iban nga mga tawo kaangay sang binhi nga nagtupa sa dalan: sang pagkabati nila sang pulong sang Dios, sa gilayon nagaabot si Satanas kag nagaagaw sang pulong nga ginsab-og sa ila. 16 Ang iban nga mga tawo kaangay sang binhi nga nagtupa sa batuhon nga duta. Sang pagkabati nila sang pulong sang Dios, sa gilayon ginbaton nila ini sang malipayon. 17 Pero wala ini nagatudok sa ila tagipusoon, kag wala nagapabilin sing madugay. Gani sa gilayon wala na sila nagapadayon kon mag-abot ang mga pag-antos ukon mga paghingabot tungod sang pulong sang Dios. 18 Ang iban nga mga tawo kaangay sang binhi nga ginsab-og sa duta nga may mga talungon. Ini sila amo ang nakabati sa pulong sang Dios, 19 pero ang palaligban sang pangabuhi, ang paghigugma sa manggad, kag ang paghandom sa iban nga mga butang nagaginutok sa ila mga tagipusoon kag nagalumos sang pulong sang Dios, kag wala ini nagapamunga. 20 Pero ang iban nga mga tawo kaangay sang binhi nga ginsab-og sa maayo nga duta. Nagapamati sila sa pulong sang Dios, ginabaton nila ini, kag nagapamunga: ang iban traynta ka pilo, ang iban sesenta ka pilo kag ang iban 100 ka pilo.” 21 Si Jesus nagpadayon: “May nagadala bala sing suga kag nagabutang sini sa idalom sang isa ka sulodlan, ukon sa idalom sang katre? Wala bala niya ini ginabutang sa tulongtungan? 22 Ang bisan ano nga ginatago, igapahayag kag ang bisan ano nga ginatabunan, pagabuksan. 23 Gani, kon sin-o ang luyag magpamati, magpamati sia!” 24 Kag si Jesus nagsiling pa gid sa ila, “Talupangda gid ang inyo ginapamatian! Ang talaksan nga inyo ginagamit sa paghukom sa iban amo man ang pagagamiton sang Dios sa paghukom sa inyo, kag sobra pa sini ang pagahimuon sa inyo. 25 Ang tawo nga may iya na pagahatagan pa gid, kag ang tawo nga wala sing iya, bisan ang diutay nga yara sa iya pagakuhaon pa.” 26 Nagsiling pa gid si Jesus, “Ang paghari sang Dios kaangay sang tawo nga nagsab-og sang binhi sa iya uma. 27 Nagatulog sia kon gab-i, kag kon adlaw nagaobra sia, samtang ang tanom sa binhi nagaulhot kag nagatubo, pero wala sia kahibalo kon paano ang pagkahimo sini. 28 Ang duta mismo nagapatubo kag nagapabunga sang mga tanom, nahauna ang dahon, madason ang uhay, kag sa ulihi ang matinggas nga bunga. 29 Kon ang bunga gulang na, nagapadala sia sing manuggarab, tungod kay ang tig-alani nag-abot na.” 30 Si Jesus nagpamangkot, “Sa ano bala mapaanggid ang paghari sang Dios? Ano nga palaanggiran ang aton gamiton sa pagpaathag sini? 31 Kaangay ini sang isa ka binhi sang mustasa, ang labing diutay nga binhi sa kalibutan, kag ginatanom ini sa duta. 32 Dayon nagatubo ini kag nagadaku sing labaw sa mga kahuykahoy. Ang iya mga sanga nagadalagku sa bagay nga ang mga pispis nagahapon kag nagapugad sa iya mga sanga nga mahandong.” 33 Paagi sa mga palaanggiran nga kasubong sini, nagwali si Jesus sa mga tawo sang pulong sang Dios. Naghambal sia sa ila suno sa ila mahangpan. 34 Wala sia naghambal sa ila kon indi paagi sa mga palaanggiran. Pero kon silahanon lang sang iya mga gintuton-an, ginasaysay niya ang tanan sa ila. 35 Sang sirom na sang amo nga adlaw, nagsiling si Jesus sa iya mga gintuton-an, “Dali, matabok kita sa pihak sang linaw.” 36 Gani ginbayaan nila ang madamo nga mga tawo. Ang mga gintuton-an nagsakay sa sakayan nga ginasakyan na ni Jesus, kag gindala nila sia upod sa ila. May iban man nga mga sakayan didto. 37 Sa hinali nagmadlos ang hangin kag ang mga balod nagsulod sa sakayan sa bagay nga madali na lang ini makapan. 38 Pero si Jesus didto sa pangulihi nga bahin sang sakayan nga nagaulon sa ulonan kag nagakatulog. Ginpukaw sia sang mga gintuton-an, kag nagsiling sila sa iya, “Manunodlo, wala ka bala nagakabalaka nga daw malunod na kita?” 39 Nagbangon si Jesus kag ginmanduan niya ang hangin, “Maglinong ka!” kag nagsiling sia sa mga balod, “Maglinaw ka!” Dayon naglinong kag naglinaw. 40 Dayon si Jesus nagsiling sa ila, “Ngaa bala nahadlok gid kamo? Ano, wala pa bala kamo sing pagtuo?” 41 Pero tama gid ang ila kahadlok, kag nagpinamangkutanay sila: “Sin-o bala ini nga tawo? Bisan pa ang hangin kag ang mga balod nagatuman sa iya!” 1 Nag-abot si Jesus kag ang iya mga gintuton-an sa tabok sang Linaw sang Galilea sa duta sang mga taga-Gerasa. 2 Sang makapanaog si Jesus sa sakayan, ginsugata sia sang isa ka tawo nga naggwa gikan sa mga kweba nga lulobngan. Ini nga tawo ginagamhan sang malaut nga espiritu 3 kag nagaestar sa mga lulobngan. Wala na sing bisan sin-o nga makagapos sa iya, bisan pa gamitan sang mga kadena. 4 Makapila na gingapos ang iya mga tiil kag mga kamot, pero ginabugras niya ang mga kadena, kag ginautod ang mga salsalon sa iya mga tiil. Sa pagkakusog sa iya sa bagay nga wala sing makasarang sa pagpugong sa iya. 5 Sa adlaw kag sa gab-i nagalagawlagaw sia sa mga lulobngan kag sa mga bakulod nga nagatiyabaw kag ginapilas niya ang iya lawas sang mga bato. 6 Malayulayo pa sia sang makita niya si Jesus, gani nagdalagan sia, nagluhod sa atubang niya, 7 kag nagtiyabaw sing mabaskog, “Jesus, Anak sang Labing Mataas nga Dios! Ano ang himuon mo sa akon? Maluoy ka! Sa ngalan sang Dios, indi ako pagsiluti!” 8 Ginsiling niya ini tungod kay si Jesus nagsiling sa iya, “Malaut nga espiritu, maggwa ka sa sini nga tawo!” 9 Gani ginpamangkot sia ni Jesus, “Ano ang ngalan mo?” Nagsabat sia, “Ang akon ngalan amo si ‘Madamo’ kay sa pagkadamo sa amon!” 10 Kag sagad sia pakitluoy kay Jesus nga indi pagtabugon ang malaut nga mga espiritu pa gwa sa sadto nga lugar. 11 Malapit sa sadtong lugar may daku nga panong sang mga baboy nga nagaungad sa banglid. 12 Nagpakitluoy ang mga espiritu sa kay Jesus, “Pakadtua kami sa mga baboy, kag tugoti kami nga magsulod sa ila.” 13 Gani gintugotan niya sila. Ang malaut nga mga espiritu naggwa sa tawo kag nagsulod sa mga baboy. Ang bug-os nga panong nga mga 2,000 ka mga baboy, nagdinaguso padulhog sa kilid sang pil-as pakadto sa linaw, kag nagkalalumos sila tanan. 14 Ang mga manugsagod sang mga baboy nagpalalagyo kag nagpanugid sa mga tawo sa banwa kag sa mga tawo sa mga barangay sang natabo. Ang mga tawo nagkadto sa pagtan-aw kon ano ang nahanabo. 15 Nagpalapit sila kay Jesus kag nakita nila ang tawo nga gingamhan anay sang mga demonyo. Nagapungko sia didto nga may bayu na, kag yara na sa iya husto nga panghunahuna, kag hinadlukan sila tanan. 16 Ang mga nakakita sang nahanabo sa tawo nga ginagamhan sang mga demonyo, kag sang nahanabo sa mga baboy nagpanugid sa mga tawo. 17 Tungod sini ginpangabay nila si Jesus nga magbiya sa ila lugar. 18 Sang manugsakay na si Jesus sa sakayan, ang tawo nga sang una gingamhan sang mga demonyo nagpakitluoy sa iya: “Paupda man ako sa imo!” 19 Pero si Jesus indi magtugot, kundi nagsiling sa iya, “Pauli ka sa imo panimalay kag sugiri sila kon daw ano ang ginhimo sang Ginoo sa imo kag kon daw ano ang iya kaayo sa imo!” 20 Gani naglakat ang tawo kag nagkadto sa rehiyon sang Decapolis nga nagapanugid sang ginhimo ni Jesus sa iya. Kag ang tanan nga nakabati sini natingala gid. 21 Si Jesus nagtabok liwat sa pihak sang linaw. Didto sa higad sang linaw gintipunan sia sang madamo nga mga tawo. 22 Si Jairo, isa ka opisyal sang sinagoga, nagkadto didto, kag sang pagkakita niya kay Jesus nagluhod sia sa tiilan niya, 23 kag nagsagad gid sia pakitluoy: “Ang akon anak nga dalagita nagahimumogto. Kadtoi man sia palihog kag tanduga sia sang imo mga kamot agod magaayo sia kag mabuhi!” 24 Dayon si Jesus nag-upod sa iya. Madamo gid nga mga tawo ang nagsunod sa kay Jesus sa bagay nga nagaginutok sila sa palibot niya. 25 May isa ka babayi didto nga tama gid ang iya pag-antos tungod sang pagpanggwa sang madamo nga dugo sa iya sa sulod sang dose ka tuig, 26 bisan pa nga ginbulong sia sang madamo nga mga manugbulong. Naurot na niya gasto ang iya kwarta sa pagpabulong, pero sa baylo nga mag-ayo sia, naglala pa gani sia. 27 Nakabati sia nahanungod kay Jesus, gani nagpanagil-ot sia sa tunga sang madamo nga mga tawo sa likod nayon ni Jesus. 28 Kay siling niya sa iya kaugalingon, “Kon matandog ko bisan lang ang iya bayu, magaayo ako.” 29 Gintandog niya ang bayu ni Jesus, kag sa gilayon nagtugon ang iya dugo, kag nabatyagan niya sa iya lawas nga nag-ayo na sia sa iya balatian. 30 Sa gilayon nahibaluan ni Jesus nga may gahom nga naggwa sa iya, gani nagbalikid sia sa mga tawo kag nagsiling, “Sin-o ang nagtandog sang akon bayu?” 31 Ang iya mga gintuton-an nagsabat, “Nakita mo na gid nga nagaginutok ang mga tawo sa palibot mo, ngaa nga nagapamangkot ka pa kon sin-o ang nagtandog sa imo?” 32 Pero nagpanghulonghulong si Jesus sa pagtan-aw kon sin-o ang naghimo sadto. 33 Ang babayi nakatalupangod sang nahanabo sa iya, gani nagpalapit sia nga nagakurog sa kahadlok, kag nagluhod sa tiilan ni Jesus, kag nagsugid sa iya sang bug-os nga kamatuoran. 34 Si Jesus nagsiling sa iya, “Anak ko, ang imo pagtuo nag-ayo sa imo. Lakat ka sa paghidait, kay nag-ayo ka na sa imo balatian.” 35 Sang nagahambal pa sini si Jesus, may nag-abot nga mga sinugo halin sa balay ni Jairo, kag nagsiling sa iya, “Napatay na ang imo anak nga babayi. Ngaa pabudlayan mo pa ang Manunodlo?” 36 Si Jesus waay nagsapak sang ila ginsiling, kundi nagsiling sia kay Jairo, “Indi ka magkahadlok, kundi magtuo ka lang.” 37 Dayon wala sia magtugot bisan kay sin-o sa pag-upod sa iya luas lamang kay Pedro kag sa mag-utod nga si Santiago kag si Juan. 38 Sang pag-abot nila sa balay sang opisyal sang sinagoga, nakita ni Jesus ang mga tawo nga nagaginahod, kag nabatian niya ang mabaskog nga hinibi kag panalambiton. 39 Nagsulod sia kag nagsiling sa ila, “Ngaa nagakinagula kag nagahinibi kamo? Ang bata indi patay, kundi nagakatulog lang sia!” 40 Ginkadlawan nila sia, gani ginpagwa niya sila tanan, kag gindala niya ang amay kag iloy sang bata kag ang iya tatlo ka mga gintuton-an, kag nagsulod sa kwarto sa diin ang bata nahamyang. 41 Gin-uyatan niya sa kamot ang bata kag nagsiling sa iya, “ Talitha, koum ,” nga kon sayuron, “Inday, nagasiling ako sa imo, bangon ka!” 42 Sa gilayon nagbangon ang bata kag naglakatlakat. Nagaedad na sia sing dose ka tuig. Sang mahanabo ini, natingala gid sila! 43 Pero ginpaandaman gid sila ni Jesus nga indi magpanugid bisan kay sin-o. Kag nagsiling sia, “Pakan-a ninyo sia.” 1 Naghalin si Jesus sa sadto nga lugar upod sa iya mga gintuton-an kag nagkadto sa iya ginaestaran nga banwa. 2 Sang Adlaw nga Inugpahuway nagpanudlo sia sa sinagoga. May madamo nga mga tawo didto, kag sang pagkabati nila sa iya natingala gid sila kag nagpamangkot, “Diin bala niya kinuha ini tanan? Ano bala ini nga kaalam ang ginhatag sa iya? Paano ang paghimo niya sining mga milagro? 3 Indi bala ini sia ang panday nga anak ni Maria kag utod nanday Santiago, Jose, Judas kag Simon? Indi bala nga ang iya mga utod nga babayi taga-diri?” Gani indi sila magpati sa iya. 4 Si Jesus nagsiling sa ila, “Ang isa ka propeta ginatahod bisan diin luas lang sa iya ginaestaran nga banwa kag sa iya mga pariente kag panimalay.” 5 Wala sia didto makahimo sang mga milagro luas lang sa pag-ayo sang pila ka mga masakiton paagi sa pagtandog sa ila. 6 Natingala gid sia tungod kay wala sila sing pagtuo sa iya. Dayon nagkadto si Jesus sa palibot nga mga barangay nga nagapanudlo sa mga tawo. 7 Gintawag niya ang dose ka mga apostoles kag ginpalakat sila sing tagduhaduha. Ginhatagan niya sila sing autoridad sa pagtabog sang malaut nga mga espiritu. 8 Ginmanduan niya sila nga sa ila pagpanglakaton indi magdala sing pagkaon ukon kwarta ukon bag, kundi sang sungkod lamang. 9 Sarang sila makagamit sang sandalyas pero indi na sila magdala sang ilislan nga bayu. 10 Ginsingganan pa gid niya sila, “Kon mag-abot kamo sa isa ka banwa, magdayon kamo sa balay sang nagabaton sa inyo tubtob sa inyo paghalin sa sina nga lugar. 11 Kon magkadto kamo sa isa ka banwa sa diin wala kamo ginabaton ukon ginapamatian sang mga tawo, bayai ninyo ina nga lugar kag tataka ang mga yab-ok sa inyo mga tiil. Ini manginpaandam sa ila!” 12 Gani naglakat ang dose ka mga apostoles kag nagwali sa mga tawo nga dapat sila magbiya sa ila mga sala. 13 Gintabog nila ang madamo nga mga demonyo, kag ginhaplasan nila sing lana ang mga masakiton kag nag-alayo sila. 14 Karon ini tanan nabatian ni Haring Herodes tungod kay ginbantog si Jesus sa tanan nga lugar. May mga tawo nga nagsiling, “Nabanhaw si Juan nga manugbautiso! Amo ini ang kabangdanan kon ngaa may gahom sia sa paghimo sang mga milagro.” 15 Pero ang iban nagsiling, “Si Elias sia.” Kag ang iban pa gid nagsiling, “Isa sia ka propeta, kaangay sang mga propeta sang una anay.” 16 Sang pagkabati ni Herodes sini nagsiling sia, “Si Juan nga manugbautiso sia! Ginpapugotan ko sia, pero karon nabanhaw!” 17 Si Herodes mismo amo ang nagmando nga ipadakop kag ipagapos kag ipabilanggo si Juan. Ginhimo ni Herodes ini tungod kay Herodias nga iya ginpangasawa bisan nga sia asawa sang iya utod nga si Felipe. 18 Pirme lang si Herodes ginahambalan ni Juan nga manugbautiso, “Indi matarong ang imo pagpakigpuyo sa asawa sang imo utod!” 19 Gani gindumtan ni Herodias si Juan kag gintuyo niya nga patyon sia, pero indi sia makahimo sini tungod kay Herodes. 20 Nahadlok si Herodes sa kay Juan tungod kay nahibal-an niya nga si Juan matarong kag balaan nga tawo. Gani, gin-apinan niya si Juan nga indi maano. Naluyag sia magpamati sa iya wala sapayan nga nagakatublag gid sia sa kada tion nga nagapamati sia sa iya. 21 Sang ulihi nag-abot gid ang kahigayunan nga ginahulat ni Herodias. Kaadlawan yadto ni Herodes kag naghiwat sia sing isa ka punsyon para sa mataas nga mga pangulo sang banwa, mga opisyales sang mga soldado kag bantog nga mga pumoluyo sang Galilea. 22 Ang anak nga babayi ni Herodias nagsulod kag nagsaot, kag naglingaw sa kay Herodes kag sang iya mga dinapit. Gani ang hari nagsiling sa dalagita, “Pangayo ka sang bisan ano nga luyag mo kay ihatag ko sa imo.” 23 Kag nagsiling pa sia, “Ginasumpa ko nga ihatag ko sa imo ang bisan ano nga pangayuon mo, bisan pa ang katunga sang akon ginharian!” 24 Gani naggwa ang dalagita kag nagpamangkot sa iya iloy, “Ano bala ang pangayuon ko?” Ang iloy nagsabat, “Ang ulo ni Juan nga manugbautiso.” 25 Sa gilayon nagdalidali sa pagbalik ang dalagita sa hari kag nagpangabay, “Gusto ko nga ihatag mo sa akon sa gilayon ang ulo ni Juan nga manugbautiso sa isa ka bandihado!” 26 Nagpasubo gid ini sa hari, pero indi na sia makabalibad tungod kay nagpanumpa sia sa atubang sang iya mga inagda. 27 Gani ginsugo niya sa gilayon ang isa ka soldado sa pagdala sa iya sang ulo ni Juan. Nagkadto ang soldado sa prisuhan kag ginpugotan si Juan. 28 Kag gindala niya ang ulo nga natungtong sa isa ka bandihado kag ginhatag ini sa dalagita nga amo ang naghatag sini sa iya iloy. 29 Sang mabatian ini sang mga gintuton-an ni Juan, ginkadtuan nila kag ginkuha ang iya bangkay kag ginlubong. 30 Ang mga apostoles nagbalik sa kay Jesus kag ginsugiran nila sia sang tanan nga ila nahimo kag napanudlo. 31 Sa pagkadamo sang mga tawo ang nagapakadto kag nagapakari sa bagay nga si Jesus kag ang iya mga gintuton-an wala na sing tion bisan sa pagkaon. Gani nagsiling sia sa ila, “Dali masaylo kita sa isa ka lugar nga kitahanon lang agod makapahuwayhuway kamo.” 32 Gani nagsakay sila sa sakayan nga silahanon lang kag nagkadto sa isa ka naligwin nga lugar. 33 Pero madamo nga mga tawo ang nakakita sang ila paghalin kag nakahibalo dayon kon sin-o sila. Gani naggwa sila sa tanan nga mga banwa kag nagdalagan pakadto sa ginapadulongan ni Jesus kag sang iya mga gintuton-an, kag una pa sila makaabot didto. 34 Sang pagtakas ni Jesus, nakita niya ang masyado kadamo nga mga tawo kag nagbatyag sia sing kaluoy sa ila tungod kay subong sila sang mga karnero nga wala sing manugbantay. Kag gintudloan niya sila sang madamo nga mga butang. 35 Sang hapon na gid ang iya mga gintuton-an nagkadto sa iya kag nagsiling, “Hapon na gid kag baw-ing ini nga lugar. 36 Palakta kag pakadtua ang mga tawo sa mga barangay ukon sityo sa palibot agod nga makabakal sila mismo sang ila pagkaon.” 37 Nagsabat si Jesus, “Kamo mismo ang maghatag sa ila sing pagkaon.” Nagpamangkot sila, “Gusto mo bala nga maglakat kami sa pagbakal sing tinapay nga nagabili sing 200 ka denario agod nga mapakaon sila?” 38 Gani si Jesus nagpamangkot sa ila. “Pila bala ka bilog ang inyo tinapay? Abi tan-awa ninyo.” Sang mausisa nila, nagsiling sila, “Lima ka bilog nga tinapay kag duha ka bilog nga isda.” 39 Gani ginsugo ni Jesus ang iya mga gintuton-an sa pagpapungko sang mga tawo sing grupo-grupo sa hilamon. 40 Kag ang mga tawo grupo-grupo nga nagpungko kag napa-idas. Ang iban nga grupo tag-ginatos kag ang iban naman tag-singkwenta. 41 Dayon ginkuha ni Jesus ang lima ka bilog nga tinapay kag ang duha ka bilog nga isda, nagtangla sia sa langit, kag nagpasalamat sa Dios. Iya ginpamihakpihak ang tinapay kag ginhatag sa iya mga gintuton-an agod nga ila ipanagtag sa mga tawo. Iya man ginpartiparti ang duha ka bilog nga isda sa ila tanan. 42 Nagkaon sila tanan kag nagkalabusog. 43 Dayon gintipon sang mga gintuton-an ang nagkalabilin nga tinapay kag isda kag napuno ang dose ka mga alat. 44 Ang kadamuon sang mga lalaki nga nagkalaon 5,000. 45 Sa gilayon ginpasakay ni Jesus ang iya mga gintuton-an sa sakayan kag ginpauna sila sa Betsaida sa tabok sang linaw, samtang ginpapauli niya ang mga tawo. 46 Sa tapos sia makapaalam sa ila, nagkadto sia sa isa ka bakulod sa pagpangamuyo. 47 Sang pagkagab-i, ang sakayan yadto na sa tunga sang linaw, samtang si Jesus isahanon lang sa takas. 48 Nalantawan niya nga ang iya mga gintuton-an ginabudlayan sa pagbugsay kay sumpong ang hangin. Gani sang kaagahon na, nag-apas si Jesus sa ila nga nagalakat sa ibabaw sang tubig. Ligaran lang niya sila kuntani, 49 pero nakita nila sia nga nagalakat sa ibabaw sang tubig kag naghunahuna sila nga bagat sia. Gani nagsinggit sila, “Bagat!” 50 Kay sang pagkakita nila tanan sa iya hinadlukan sila. Sa gilayon si Jesus nagsiling sa ila, “Indi kamo magkahadlok! Ako ini. Magpakaisog kamo!” 51 Dayon nagsakay sia sa sakayan upod sa ila kag ang hangin nagkanay. Natingala gid sila, 52 tungod kay wala pa nila mahangpi ang kahulogan sang pagmuad sang tinapay, kundi nadulman pa ang ila mga panghunahuna. 53 Nakatabok sila sa linaw kag nagdungka sa Genesaret sa diin ginpundo nila ang sakayan. 54 Sang pagtakas nila, sa gilayon nakilala sang mga tawo si Jesus. 55 Gani ang mga tawo nagkadto sa tanan nga mga bahin sang rehiyon kag nagdala sila sang mga masakiton nga nayayungan sa ila mga hiligdaan sa bisan diin nga lugar nga mabatian nila nga didto si Jesus. 56 Kag bisan diin sia magkadto, sa mga barangay, banwa ukon uma, ang mga tawo nagdala sang ila mga masakiton sa mga tiendahan kag nagpakitluoy sa iya nga kon mahimo makatandog ang mga balatianon bisan sa sidsid lamang sang iya kunop, kag ang tanan nga nagtandog sini nag-alayo. 1 Karon ang mga Fariseo kag pila sa mga manunodlo sang Kasugoan nga nag-abot halin sa Jerusalem nagtipon sa palibot ni Jesus. 2 Ila natalupangdan nga ang iban sang iya mga gintuton-an nagakaon nga indi matinlo ang ila mga kamot, kon sayuron, wala sila makapanghinaw suno sa paagi nga ginapatuman sang mga Fariseo sa mga tawo. 3 Kay ang tanan nga mga Judio, kag labi na gid ang mga Fariseo, nagasunod sang mga pagtulon-an nga nabaton nila sa ila mga katigulangan. Wala sila nagakaon kon indi makapanghinaw sang ila mga kamot suno sa gintudlo sa ila. 4 Wala man sila nagakaon sang bisan ano nga binakal sa tiendahan kon indi anay nila ini matinluan. May madamo pa nga sinadto nga mga pagsulondan nga ila ginatuman subong sang pagpanghugas sang mga tasa, kolon, kaldero nga saway, kag mga higdaan. 5 Gani ang mga Fariseo kag ang mga manunodlo sang Kasugoan nagpamangkot sa kay Jesus, “Ngaa bala nga ang imo mga gintuton-an wala nagasunod sang gintudlo sang aton mga katigulangan kundi nagakaon sila nga wala matinlui ang ila mga kamot?” 6 Ginsabat sila ni Jesus, “Wala gid magsala si Isaias sang iya pagtagna nahanungod sa inyo! Mga hipokrito kamo subong sang iya ginsulat: ‘Ang Dios nagasiling, ginapasidunggan ako sining mga tawo sang ila mga bibig, pero ang ila tagipusoon malayo gid sa akon. 7 Wala pulos ang ila pagsimba sa akon, kay ginatudlo nila ang mga kasugoan sang tawo subong nga sila akon mga kasugoan!” 8 “Ginasikway ninyo ang kasugoan sang Dios kag ginatuman ninyo ang mga pagtulon-an sang mga tawo.” 9 Kag nagpadayon si Jesus sa pagsiling, “Maayo gid kamo mangita sing padihot sa pagsikway sang ginapatuman sang Dios agod nga masunod ninyo ang inyo gid iya pagtulon-an! 10 Kay si Moises nagsugo, ‘Tahura ang imo amay kag iloy,’ kag, ‘Ang bisan sin-o nga nagahambal sing malaut batok sa iya amay kag iloy dapat patyon.’ 11 Pero kamo nagatudlo nga kon ang isa ka tawo may sarang ihatag sa pagbulig sa iya amay ukon iloy, pero nagasiling sia, ‘Korban ini’ nga kon sayuron, iya ini sang Dios, 12 indi na sia dapat magbulig pa sa iya amay kag iloy. 13 Sa sini nga paagi ginapakawalay pulos ninyo ang pulong sang Dios tungod sang pagtulon-an nga inyo ginapaalinton sa iban. Kag madamo pa nga mga butang pareho sini ang inyo ginahimo.” 14 Dayon ginpapalapit liwat ni Jesus ang mga tawo sa iya kag ginsingganan sila, “Pamati kamo tanan sa akon, kag hangpa ninyo. 15 Wala sing butang nga nagasulod sa tawo nga makadagta sa iya, kundi ang nagagwa sa iya. 17 Sang mabayaan ni Jesus ang mga tawo kag nagsulod sia sa isa ka balay, ang iya mga gintuton-an nagpamangkot sa iya sang kahulogan sining palaanggiran. 18 Si Jesus nagsiling sa ila, “Wala gid kamo sing kinalis sa iban nga indi makahangop! Wala sing bisan ano gikan sa gwa nga nagasulod sa tawo nga makadagta sa iya, 19 tungod kay wala ini nagakadto sa iya tagipusoon kundi sa iya tiyan kag dayon ginapagwa sa lawas.” Sa iya pagsiling sini, si Jesus nagpahayag nga ang tanan nga pagkaon bagay kaunon. 20 Kag nagpadayon sia sa pagsiling, “Ang nagagwa sa tawo amo ang nagadagta sa iya. 21 Kay halin sa sulod sang tagipusoon sang tawo nagagikan ang malaut nga mga handom nga amo ang nagatulod sa iya sa paghimo sang mga imoralidad, pagpangawat, pagpatay, 22 pagpanginbabayi ukon pagpanginlalaki, pagkaibog, pagbuhat sang tanan nga sahi sang malaut nga mga butang, pagdaya, pagbinastos, paghisa, pagpasipala, pagpabugal, kag pagbinuang. 23 Ini tanan nga kalautan nagahalin sa sulod sang tawo kag amo ang nagadagta sa iya.” 24 Dayon si Jesus naglakat kag nagkadto sa kadutaan nga malapit sa siudad sang Tiro. Nagdayon sia sa isa ka balay, kag indi sia luyag nga may makahibalo nga yara sia didto, pero indi gid sia makapanago sa mga tawo. 25 Ang isa ka iloy, nga may anak nga babayi nga ginagamhan sang malaut nga espiritu, nakabati nahanungod kay Jesus kag nagkadto sia gilayon sa iya, kag nagluhod sa iya tiilan. 26 Ini nga babayi isa ka Hentil nga taga-Fenicia, nga sakop sang Siria. Nagpakitluoy sia kay Jesus nga tabugon ang demonyo nga yara sa iya anak. 27 Pero nagsabat si Jesus, “Busgon ta anay sing una ang mga anak, kay indi matarong nga kuhaon ang pagkaon sang mga anak kag ihaboy sa mga ido.” 28 Ang babayi nagsabat, “Husto ina, Sir, bisan ang mga ido sa idalom sang lamisa nagakaon sang mga usik sang mga anak!” 29 Gani nagsiling si Jesus sa iya, “Tungod sinang imo sabat, makapauli ka na, ang demonyo naggwa na sa imo anak!” 30 Gani nagpauli sia kag nakita niya ang iya anak nga nagahigda kag matuod gid nga nakagwa na ang demonyo sa iya. 31 Dayon naghalin si Jesus sa kadutaan sang Tiro kag nagpadulong sa Linaw sang Galilea. Nag-agi sia sa Sidon kag sa mga lugar nga sakop sang Decapolis. 32 May isa ka tawo nga bungol kag halos makahambal nga gindala sang mga tawo kay Jesus, kag nagpakitluoy sila sa iya nga itungtong niya ang iya mga kamot sa bungol. 33 Gani gindala sia ni Jesus sa unhan, malayo sa madamo nga mga tawo, kag gingulo ni Jesus ang iya mga tudlo sa mga dulonggan sang tawo, nagdupla si Jesus kag gintandog niya ang dila sang tawo. 34 Dayon nagtangla si Jesus sa langit, nagpangamuyo sing madali kag nagsiling sa iya, “ Effata ,” nga kon sayuron, “Magbukas ka!” 35 Sa gilayon ang tawo nakabati kag makahambal na sing maathag. 36 Dayon nagmando si Jesus sa mga tawo nga indi magpanugid sa kay bisan sin-o sang nahanabo, pero sa sagad niya dumili sa ila tapat pa gani nga ginpanugid nila. 37 Ang tanan nga nakabati sini natingala gid sing labi. Nagsiling sila, “Daw ano kaayo ang paghimo niya sang tanan nga mga butang. Gin-ayo niya bisan pa ang mga tawo nga indi makabati kag ang mga tawo nga indi makahambal!” 1 Sa wala lang madugay, nagtipon liwat ang madamo nga mga tawo. Sang wala na sila sing nabilin nga kalan-on, gintawag ni Jesus ang iya mga gintuton-an kag nagsiling sa ila, 2 “Naluoy ako sa sini nga mga tawo, tungod kay tatlo na ini ka adlaw ang ila pag-upod sa akon kag karon wala na sila sing kalan-on. 3 Kon papaulion ko sila nga wala makakaon basi magkalalipong sila sa dalanon tungod kay malayo ang ginhalinan sang iban sa ila.” 4 Ang iya mga gintuton-an nagpamangkot sa iya, “Diin bala kita sa sini nga desierto makakita sang kalan-on nga makaigo sa sini tanan nga mga tawo?” 5 Nagpamangkot si Jesus, “Pila pa ka bilog ang inyo tinapay?” Nagsabat sila, “Pito.” 6 Ginsugo niya ang mga tawo nga magpungko sa duta. Dayon ginkuha niya ang pito ka bilog nga tinapay, nagpasalamat sia sa Dios, ginpamihakpihak niya ini kag ginhatag sa iya mga gintuton-an agod ipanagtag nila sa mga tawo, kag ginpanagtag ini sang mga gintuton-an. 7 May pila man sila ka bilog nga magagmay nga isda. Nagpasalamat si Jesus tungod sini kag iya ginsugo ang iya mga gintuton-an nga ipanagtag man ini. 8-9 Ang tanan nagkalaon kag nagkalabusog, kag ang kadamuon sang mga tawo mga 4,000. Sa tapos sini ang mga nabilin gintipon sang mga gintuton-an kag napuno ang pito ka alat. Ginpapauli ni Jesus ang mga tawo, 10 kag sa gilayon nagsakay sia sa isa ka sakayan upod ang iya mga gintuton-an kag nagkadto sila sa distrito sang Dalmanuta. 11 May mga Fariseo nga nagpalapit kag nagpakigsuay sa kay Jesus. Luyag nila nga tilawan sia, gani nagpangayo sila sa iya sing isa ka milagro sa pagpakita nga may gahom sia halin sa Dios. 12 Nagpanghakroy si Jesus sing malawig kag nagsiling, “Ngaa bala nga ang mga tawo karon nga mga inadlaw nagapangayo sang isa ka milagro? Nagasiling ako sing matuod sa inyo, nga wala sing milagro nga ihatag sa sini nga mga tawo!” 13 Ginbayaan sila ni Jesus, nagbalik sia upod sa iya mga gintuton-an sa sakayan kag nagtabok sa pihak sang linaw. 14 Nalipat ang mga gintuton-an sa pagdala sang tinapay luas sang isa ka bilog nga nadala nila sa sakayan. 15 Ginpaandaman sila ni Jesus, “Mag-andam kamo kag magbantay sang inyo kaugalingon batok sa lebadora sang mga Fariseo kag ni Herodes.” 16 Nagbinaisay sila kag nagsiling, “Ginhambal niya ini tungod kay wala kita sing tinapay.” 17 Si Jesus nakahibalo sang ila ginabaisan, gani ginpamangkot niya sila, “Ngaa bala nga nagabais kamo kay wala kamo sing tinapay? Wala pa bala kamo makahibalo ukon makahangop? Matig-a gid bala kamo sing ulo. 18 May mga mata man kamo, kag indi bala kamo makakita? May mga dulonggan man kamo, kag indi bala kamo makabati? Wala bala kamo makadumdom 19 sang ginpamihakpihak ko ang lima ka bilog nga tinapay para sa 5,000 ka mga tawo? Pila ka alat ang napuno sang nabilin nga inyo gintipon?” Nagsabat sila, “Dose.” 20 Si Jesus nagpamangkot, “Kag sang ginpamihakpihak ko ang pito ka bilog nga tinapay para sa 4,000 ka mga tawo, pila bala ka alat ang napuno sang natipon ninyo nga sobra?” Nagsabat sila, “Pito.” 21 Nagpamangkot sia sa ila, “Kag indi pa bala kamo makahangop?” 22 Nag-abot sila sa Betsaida. May mga tawo didto nga nagdala sang isa ka bulag kay Jesus kag nagpakitluoy sa iya nga iya sia tandugon. 23 Gin-uyatan ni Jesus ang bulag sa kamot kag gintuytoyan pa gwa sa barangay. Sang malamhitan ni Jesus sang dupla ang mga mata sang bulag, gintungtong niya ang iya mga kamot sa bulag kag nagpamangkot, “May makita ka bala?” 24 Nagtangla ang tawo kag nagsiling, “May makita ako nga mga tawo, pero daw mga kahoy sila nga nagalakatlakat.” 25 Ginbutang liwat ni Jesus ang iya mga kamot sa mga mata sang bulag. Sa sini nga tion naghimutad gid ang tawo kag nag-ayo ang iya mga mata, kag nakita niya ang tanan sing maathag. 26 Ginpapauli sia ni Jesus kag ginsingganan, “Indi ka magbalik sa barangay.” 27 Dayon si Jesus kag ang iya mga gintuton-an nagkadto sa mga barangay sang Cesarea Filipo. Sa dalanon nagpamangkot sia sa ila, “Sugiri ninyo ako, sin-o bala ako suno sa mga tawo?” 28 Nagsabat sila, “Suno sa iban ikaw si Juan nga manugbautiso, ang iban nagasiling ikaw si Elias, pero ang iban pa gid iya nagasiling nga ikaw isa sang mga propeta.” 29 Si Jesus nagpamangkot sa ila, “Pero sa inyo iya, sin-o gid bala ako?” Si Pedro nagsabat, “Ikaw amo ang Cristo.” 30 Dayon si Jesus nagmando sa ila, “Indi ninyo pag-isugid bisan kay sin-o kon sin-o ako.” 31 Dayon si Jesus nagsugod sa pagpanudlo sa iya mga gintuton-an: “Ang Anak sang Tawo dapat magaagi sang madamo nga mga pag-antos, kag pagasikwayon sia sang mga katigulangan sang mga Judio, sang pangulo nga mga pari, kag sang mga manunodlo sang Kasugoan. Pagapatyon sia kag sa tapos sang tatlo ka adlaw mabanhaw sia.” 32 Ginpaathag gid niya ini sa ila. Gani gindala sia ni Pedro sa unhan kag ginsaway. 33 Pero nagliso si Jesus, nagtulok sa iya mga gintuton-an, kag ginsaway si Pedro, “Magpalayo ka sa akon, Satanas! Ang imo panghunahuna iya sang tawo kag indi iya sang Dios!” 34 Dayon gintawag ni Jesus ang mga tawo kag ang iya mga gintuton-an sa pagpalapit. Nagsiling sia sa ila, “Kon sin-o ang luyag mag-upod sa akon, kinahanglan nga kalimtan niya ang iya kaugalingon, magpas-an sang iya krus kag magsunod sa akon. 35 Kay ang bisan sin-o nga buot magluwas sang iya kugalingon nga kabuhi madula niya ini, pero ang bisan sin-o nga nagadula sang iya kabuhi tungod sa akon kag sa Maayong Balita maluwas niya ini. 36 Ano bala ang makuha sang isa ka tawo kon maangkon niya ang bug-os nga kalibutan, pero madula niya ang iya kabuhi? Wala gid! 37 Kay wala sing mahimo ibayad ang tawo sa pagpabalik sang iya kabuhi. 38 Kay ang bisan sin-o nga magakahuya sa akon kag sa akon pagtulon-an sa sining di-diosnon kag malaut nga panahon, igakahuya man sia sang Anak sang Tawo kon mag-abot sia sa himaya sang iya Amay upod sang iya balaan nga mga anghel.” 1 Kag nagpadayon sia sa pagsiling, “Dumdoma ninyo ini! May mga yari diri nga indi mapatay tubtob nga makita nila ang pag-abot sang paghari sang Dios nga may gahom.” 2 Sang makaligad ang anom ka adlaw, gindala ni Jesus si Pedro, si Santiago, kag si Juan upod sa iya sa pagtaklad sa isa ka mataas nga bukid nga silahanon lang. Samtang nagatan-aw sila, nagbalhin ang dagway ni Jesus, 3 kag ang iya bayu nanginmakasililaw sa kaputi. Wala sing bisan sin-o sa kalibutan nga makapaputi sang bayu kaangay sini. 4 Dayon nakita sang tatlo ka gintuton-an si Elias kag si Moises nga nagapakighambal kay Jesus. 5 Si Pedro naghambal kag nagsiling kay Jesus, “Manunodlo, maayo gid nga yari kita diri! Mahimo kami sing tatlo ka tolda, isa para sa imo, isa para kay Moises, kag ang isa para kay Elias.” 6 Si Pedro wala makahibalo kon ano ang iya isiling tungod kay sia kag ang iya mga kaupdanan kinulbaan gid. 7 Dayon nag-abot ang panganod kag ginlikupan sila, kag gikan diri may tingog sila nga nabatian, “Ini amo ang akon gid hinigugma nga Anak. Pamatii ninyo sia!” 8 Maabtik sila nga nanghulonghulong, pero wala sila sing iban nga nakita luas lamang kay Jesus. 9 Sang nagadulhog sila sa bukid, si Jesus nagmando sa ila, “Indi kamo magpanugid bisan kay sin-o sang inyo nakit-an, tubtob nga mabanhaw ang Anak sang Tawo.” 10 Gintuman nila ang ginmando ni Jesus, pero sang silahanon lang nagpinamangkutanay sila, “Ano ang kahulogan sining ‘mabanhaw sia’?” 11 Kag ginpamangkot nila si Jesus, “Ngaa bala nagasiling ang mga manunodlo sang Kasugoan nga kinahanglan mag-abot anay sing una si Elias?” 12 Nagsabat sia, “Si Elias kinahanglan mag-abot anay sing una sa pag-aman sang tanan. Pero ngaa bala ang mga Kasulatan nagasiling nga ang Anak sang Tawo magaantos sing tuman kag pagasikwayon? 13 Pero nagasiling ako sa inyo nga si Elias nakaabot na, kag ginhimo sang mga tawo sa iya ang tanan nga luyag nila, suno sa ginasiling sang mga Kasulatan nahanungod sa iya.” 14 Sang nakabalik na sila sa iban nga mga gintuton-an, nakita nila nga may madamo gid nga mga tawo nga nagapalibot didto. May mga manunodlo sang Kasugoan nga nagapakigbais sa iban nga mga gintuton-an. 15 Sang pagkakita sang mga tawo sa kay Jesus, natingala gid sila kag nagdalagan sila pakadto sa iya, kag gintamyaw sia. 16 Si Jesus nagpamangkot sa iya mga gintuton-an, “Ano bala ang ginabaisan ninyo sang mga manunodlo sang kasugoan?” 17 May isa ka tawo sa mga nagtilipon nga nagsabat, “Manunodlo, gindala ko sa imo ining akon anak nga lalaki tungod kay ginagamhan sia sang malaut nga espiritu kag indi sia makahambal. 18 Kon ginasakit sia sang malaut nga espiritu, ginalampos sia sa duta kag nagabura ang iya baba, nagabagrot ang iya mga ngipon, kag nagatiskog ang bug-os niya nga lawas. Ginpangabay ko ang imo mga gintuton-an sa pagtabog sini nga espiritu, pero indi sila makasarang.” 19 Si Jesus nagsiling sa ila, “Ay, mga tawo nga wala sing pagtuo! Tubtob san-o pa bala ako dapat magpakig-upod sa inyo? Tubtob san-o pa bala ang akon pagbatas sa inyo? Dal-a diri sa akon ang bata!” 20 Kag gindala nila ang bata kay Jesus. Sang pagkakita sang malaut nga espiritu sa kay Jesus, ginpakurog niya ang bata sa bagay nga natumba sia sa duta kag nagligid nga nagabura ang baba. 21 Ginpamangkot ni Jesus ang amay sang bata, “Kasan-o pa nga nagsubong sia sini?” Ang amay nagsabat, “Halin sang diutay pa sia. 22 Makapila na gintinguhaan sang malaut nga espiritu nga patyon sia paagi sa paghaboy sa iya sa kalayo kag sa pagtagbong sa iya sa tubig. Kaluoyi kag buligi kami, kon makasarang ka!” 23 Si Jesus nagsabat, “Ngaa nagasiling ka, Kon makasarang ka? Ang tanan mahimo sa tawo nga nagatuo.” 24 Ang amay sa gilayon nagsinggit, “Nagatuo ako, pero kulang pa. Dugangi ang akon pagtuo!” 25 Sang makita ni Jesus nga nagadinaguso ang mga tawo pakadto sa ila, nagmando sia sa malaut nga espiritu, “Bungol kag apa nga espiritu, ginamanduan ko ikaw, gwa ka sa bata kag indi ka na gid magbalik sa iya liwat!” 26 Nagsinggit ang malaut nga espiritu, iya ginpakurog sing tuman ang bata kag naggwa. Daw bangkay tan-awon ang bata, gani ang kalabanan sang mga tawo didto nagsiling, “Patay na sia!” 27 Pero gin-uyatan ni Jesus sa kamot ang bata kag ginpabangon, kag nagtindog ang bata. 28 Sang nakasulod na si Jesus sa balay, nagpamangkot ang mga gintuton-an sa iya sing tago, “Ngaa bala nga indi kami amon makatabog sining malaut nga espiritu?” 29 Nagsabat si Jesus, “Indi kamo makatabog sini nga sahi sang malaut nga espiritu kon indi kamo magpangamuyo.” 30 Naghalin si Jesus kag ang iya mga gintuton-an sa sadto nga lugar kag nagpadayon sa paglakat nga nagaagi sa Galilea. Indi luyag ni Jesus nga mahibaluan sang iban kon diin sia, 31 tungod kay nagapanudlo sia sa iya mga gintuton-an nga nagasiling, “Ang Anak sang Tawo igatugyan sa mga tawo nga magapatay sa iya, pero sa tapos ang tatlo ka adlaw, mabanhaw sia.” 32 Wala sila makahangop kon ano ang kahulogan sang iya ginasiling, pero nahadlok sila sa pagpamangkot sa iya. 33 Nag-abot sila sa Capernaum, kag sang nakasulod na si Jesus sa balay, nagpamangkot sia sa iya mga gintuton-an, “Ano bala ang ginbaisan ninyo sa dalanon?” 34 Pero wala sila magsabat sa iya kay man ang ila ginbaisan sa dalanon amo nga kon sin-o sa ila ang labing daku. 35 Nagpungko si Jesus kag gintawag niya ang dose ka mga apostoles kag nagsiling sa ila, “Ang bisan sin-o nga luyag mangin-una sa tanan, dapat magpaulihi sa tanan kag manginsuloguon sang tanan.” 36 Dayon nagkuha sia sing isa ka bata kag ginpatindog sa atubang nila. Ginkugos niya ini kag nagsiling sa ila, 37 “Ang bisan sin-o nga nagabaton sang isa sining mga bata sa akon ngalan, nagabaton sa akon, kag ang bisan sin-o nga nagabaton sa akon, wala lamang nagabaton sa akon, kundi nagabaton man sang nagpadala sa akon.” 38 Si Juan nagsiling sa iya, “Manunodlo, nakakita kami sang isa ka tawo nga nagatabog sang mga demonyo sa imo ngalan, kag gintapna namon sia tungod kay indi sia kaupod naton.” 39 Si Jesus nagsiling, “Pabay-i lang ninyo sia tungod kay wala sing may nagahimo sing milagro paagi sa akon ngalan kag makahambal dayon sing malaut batok sa akon. 40 Kay ang bisan sin-o nga indi batok sa aton kaapin naton. 41 Dumdoma ninyo ini! Ang bisan sin-o nga nagapainom sa inyo sing tubig, tungod kay iya kamo ni Cristo magabaton gid sing balos. 42 “Ang bisan sin-o nga manginkabangdanan sang pagbiya sa pagtuo sa akon sang isa sining mga katawhan nga nagasalig sa akon kaangay sang mga kabataan, mas maayo pa sa sina nga tawo nga ihigot ang galingan nga bato sa iya liog kag itagbong sia sa dagat. 43 Gani, kon ang imo kamot manginkabangdanan sang imo pagbiya sa imo pagtuo, utda ini! Mas maayo pa nga magsulod ka sa langit nga wala na ang isa mo ka kamot sang sa duha ang imo kamot kag itagbong ka sa impierno, sa kalayo nga wala nagakapalong. 45 Kag kon ang isa mo ka tiil manginkabangdanan sang imo pagbiya sa imo pagtuo, utda ini! Mas maayo pa nga magsulod ka sa langit nga isa lang ang imo tiil sang sa duha ang imo tiil kag itagbong ka sa impierno. 47 Kag kon ang imo mata manginkabangdanan sang imo pagbiya sa imo pagtuo, lukata ini! Mas maayo pa nga magsulod ka sa Ginharian sang Dios nga isa lang ang imo mata sang sa duha ang imo mata kag itagbong ka sa impierno. 48 Didto ‘ang mga ulod nga nagaut-ot sa ila kalawasan wala nagakapatay kag ang kalayo nga nagasunog sa ila wala nagakapalong.’ 49 “Ang tagsatagsa pagaputli-on sa kalayo subong sang halad nga ginaputli sang asin. 50 “Ang asin maayo, pero kon madula ang iya kaarat paano ini mapaasin liwat? “Mag-angkon sang asin sang pag-abyanay sa inyo mga kaugalingon, kag magpakighidait kamo sa isa kag isa.” 1 Dayon naghalin si Jesus sa amo nga lugar, nagkadto sa rehiyon sang Judea kag nagtabok sa Suba sang Jordan. Ang mga tawo nagtilipon liwat sa iya, kag suno sa iya kinabatasan, nagpanudlo sia sa ila. 2 May pila ka mga Fariseo nga nagpalapit sa iya, kag sa pagdakupdakop sa iya, nagpamangkot sila, “Sugiri kami, tugot bala sa aton Kasugoan nga ang isa ka tawo magbulag sa iya asawa?” 3 Si Jesus nagsabat paagi sa isa ka pamangkot, “Ano bala ang kasugoan nga ginhatag ni Moises sa inyo?” 4 Nagsabat sila, “Si Moises nagtugot nga ang bana maghimo sing papeles sa pagbulagay kag ugaling magbiya sia sa iya asawa.” 5 Si Jesus nagsiling sa ila, “Ginsulat ni Moises ining kasugoan para sa inyo, tungod kay matig-a gid ang inyo ulo. 6 Pero sa ginsugoran, sang pagtuga sang Dios sang katawhan, ginsiling sang kasulatan, ‘Ang Dios naghimo sa ila nga lalaki kag babayi. 7 Kag tungod sini, ang lalaki magabiya sang iya amay kag iloy, kag magapuyo upod sa iya asawa, 8 kag sila nga duha mangin-isa.’ Gani, indi na sila duha, kundi isa. 9 Gani, indi dapat bulagon sang tawo ang ginhiusa sang Dios.” 10 Sang pagbalik na nila sa balay, ang mga gintuton-an nagpamangkot liwat kay Jesus nahanungod sini nga butang. 11 Nagsiling sia sa ila, “Ang lalaki nga magbulag sa iya asawa kag magpangasawa sa isa naman ka babayi, nagapanginbabayi. 12 Amo man ang babayi nga magbulag sa iya bana kag magpamana sa isa naman ka lalaki, nagapanginlalaki.” 13 May mga tawo nga nagdala sing mga bata sa kay Jesus agod iya sila matandog, pero ginsaway sang mga gintuton-an ang mga tawo nga nagdala sa ila. 14 Sang matalupangdan ini ni Jesus, naakig sia kag nagsiling sa iya mga gintuton-an, “Pabay-i ninyo ang mga kabataan nga magpalapit sa akon, kag indi ninyo sila pagpunggi, kay ang Ginharian sang Dios iya sang mga kaangay nila. 15 Dumdoma ninyo ini! Ang bisan sin-o nga indi magbaton sang paghari sang Dios subong sang isa ka bata indi gid makabig nga katapo sang amo nga Ginharian.” 16 Dayon ginkugos ni Jesus ang mga kabataan, iya gintungtong ang iya mga kamot sa tagsatagsa sa ila, kag iya sila ginbendisyunan. 17 Sang malakat na kuntani si Jesus kag ang iya mga gintuton-an, may isa ka tawo nga nagdalagan pakadto sa iya, nagluhod sa iya atubang kag nagpamangkot, “Maayo nga Manunodlo, ano bala ang himuon ko agod akon maangkon ang kabuhi nga dayon?” 18 Si Jesus nagpamangkot sa iya, “Ngaa ginatawag mo ako nga maayo? Wala gid sing bisan isa nga maayo kundi ang Dios lamang. 19 Nahibaluan mo naman ang mga kasugoan: ‘Indi ka magpatay, indi ka magpanginbabayi ukon magpanginlalaki, indi ka magpangawat, indi ka magsaksi sang binutig, indi ka magdaya, tahura ang imo amay kag iloy.’” 20 Ang tawo nagsiling sa iya, “Manunodlo, sugod sang lamharon pa ako natuman ko na ini tanan nga mga kasugoan.” 21 Gintulok sia ni Jesus nga wala pulopamisok kag mahigugmaon nga ginsingganan, “Isa pa ka butang ang nakulang sa imo. Lakat ka kag ibaligya ang tanan mo nga pagkabutang, kag ihatag mo ang kwarta sa mga imol, kag magaangkon ka sang manggad sa langit, kag dali sunod ka sa akon.” 22 Sang pagkabati sini sang tawo, nahulog ang iya guya, kag naglakat sia nga masinulob-on, tungod kay madamo gid ang iya mga pagkabutang. 23 Si Jesus nagpanghulonghulong sa palibot niya kag nagsiling sa iya mga gintuton-an, “Daw ano kabudlay para sa mga manggaranon ang magpasakop sa paghari sang Dios!” 24 Ang mga gintuton-an naurongan sa sini nga mga pulong, pero si Jesus nagpadayon sa pagsiling, “Mga anak ko, daw ano kabudlay ang magpasakop sa paghari sang Dios! 25 Labi pa kabudlay para sa isa ka manggaranon ang magpasakop sa paghari sang Dios, sang sa isa ka kamelyo nga maglapos sa buho sang dagom.” 26 Tungod sini, ang mga gintuton-an natingala gid kag nagpinamangkutanay, “Sin-o na lang bala ang maluwas?” 27 Gintulok sila ni Jesus nga wala pulopamisok, kag ginsabat, “Para sa tawo indi ini mahimo, pero para sa Dios mahimo ini, kay ang tanan nga butang sarang mahimo sang Dios.” 28 Dayon si Pedro nagsiling, “Tan-awa bala, ginbayaan namon ang tanan kag nagsunod kami sa imo.” 29 Si Jesus nagsiling sa ila, “Huo matuod, kag tungod sini ginasiling ko sa inyo nga ang bisan sin-o nga nagabiya sang iya balay, ukon mga utod nga lalaki ukon babayi, ukon iloy, ukon amay, ukon mga kabataan, ukon mga kaumhan tungod sa akon kag sa Maayong Balita, 30 magabaton sing labi pa sa sini nga panag-on. Magabaton pa gid sia sing ginatos ka pilo nga mga balay, mga utod nga lalaki ukon babayi, mga iloy, mga kabataan kag mga kaumhan, kag mga paghingabot man. Kag sa palaabuton nga panag-on magabaton sia sang kabuhi nga dayon. 31 Pero madamo ang mga nahauna subong nga mangin-ulihi, kag mga naulihi subong nga manginnahauna.” 32 Karon nagataklad na si Jesus kag ang iya mga gintuton-an pakadto sa Jerusalem. Nag-una si Jesus sa ginakugmat nga mga gintuton-an, kag ang mga tawo nga nagsunod sa iya ginakulbaan man. Sa liwat gindala ni Jesus sing pain ang iya dose ka mga apostoles kag ginsugiran niya sila sang mga butang nga matabo sa iya. 33 Nagsiling sia sa ila, “Pamatii ninyo ini, nagapakadto kita sa Jerusalem sa diin ang Anak sang Tawo pagaitugyan sa pangulo nga mga pari kag sa mga manunodlo sang Kasugoan. Ila sia pamatbatan sing kamatayon, kag itugyan sa kamot sang mga Hentil. 34 Ila sia yagutaon, duplaan, bunalon kag patyon, pero sa tapos ang tatlo ka adlaw mabanhaw sia.” 35 Dayon si Santiago kag si Juan nga mga anak ni Zebedeo nagkadto kay Jesus, kag nagsiling sa iya, “Manunodlo, may luyag kami kuntani pangayuon sa imo.” 36 Si Jesus nagsabat sa ila, “Ano bala ang luyag ninyo nga himuon ko para sa inyo?” 37 Nagsabat sila, “Kon magpungko ka na gani sa trono sa imo mahimayaon nga Ginharian, papungkua kami upod sa imo, ang isa sa imo tuo kag ang isa sa imo wala.” 38 Si Jesus nagsiling sa ila, “Wala kamo makahibalo kon ano ang inyo ginapangayo. Sarang bala kamo makainom sa kupa sang pag-antos nga akon pagaimnan? Sarang bala kamo makapabautiso subong sang pagbautiso sa akon?” 39 Nagsabat sila, “Makasarang kami.” Si Jesus nagsiling sa ila, “Matuod gid nga magainom kamo sa kupa nga akon pagaimnan kag pagabautisohan kamo subong sang pagbautiso sa akon. 40 Pero ang pagpungko sa akon tuo ukon sa akon wala, indi akon ang paghatag sini. Ang Dios amo ang magahatag sini sa mga gin-amanan niya.” 41 Sang pagkabati sini sang napulo ka mga gintuton-an, naakig sila kay Santiago kag kay Juan. 42 Gani, ginpatawag sila tanan ni Jesus kag ginsingganan, “Inyo nahibaluan nga ang mga ginakabig nga mga pangulo sang mga pagano may gahom sa ila mga sinakpan kag ang mga gamhanan may bug-os nga awtoridad sa ila. 43 Pero, indi amo ini iya ang sa inyo. Kon ang isa sa inyo luyag mangingamhanan, dapat sia manginsuloguon ninyo. 44 Kag kon ang isa sa inyo luyag manginpangulo, dapat sia mangin-ulipon sang tanan. 45 Kay bisan pa gani ang Anak sang Tawo wala mag-abot agod alagaron, kundi sa pag-alagad kag sa paghatag sang iya kabuhi sa pagtubos sang madamo nga mga tawo.” 46 Karon nag-abot sila sa Jerico. Sang nagapagwa na si Jesus sa sadto nga banwa upod sa iya mga gintuton-an kag sa madamo nga mga tawo, ang isa ka bulag nga manugpakilimos nga ginahingalanan kay Bartimeo, anak ni Timeo, nagapungko sa higad sang dalan. 47 Sang pagkabati niya nga nagaagi si Jesus nga taga-Nazaret, nagsinggit sia, “Jesus, Anak ni David, kaluoyi ako!” 48 Madamo sang mga tawo ang nagsaway kag nagsiling sa iya nga maghipos sia. Pero nagsinggit pa gid gani sia sing mabaskog, “Anak ni David, kaluoyi ako!” 49 Nagdulog si Jesus kag nagsiling, “Tawga ninyo sia.” Gani, gintawag nila ang bulag, kag ginsingganan sia, “Magkalipay ka, tindog ka, kay iya ikaw ginatawag.” 50 Iya hinaboy ang iya kunop, gulpi sia tumindog kag pumalapit kay Jesus. 51 Si Jesus nagpamangkot sa iya, “Ano bala ang luyag mo nga himuon ko sa imo?” Ang bulag nagsabat, “Manunodlo, luyag ako makakita.” 52 Si Jesus nagsiling sa iya, “Lakat ka, ang imo pagtuo nag-ayo sa imo.” Sa gilayon nakakita sia, kag nagsunod kay Jesus sa dalan. 1 Sang nagahilapit na sila sa Jerusalem, sa mga banwa sang Betfage kag Betania nakaabot sila sa Bukid sang mga Olivo. Ginpauna ni Jesus ang duha niya ka mga gintuton-an 2 kag ginsingganan sila: “Kadto kamo didto sa barangay nga yara sa unhan ninyo. Sa inyo gid pagsulod, inyo makita ang isa ka tinday sang asno nga nahigot kag wala pa gid masakyi. Hubari ninyo kag dal-a diri. 3 Kag kon may magpamangkot sa inyo, ‘Ngaa inyo ginahimo ini?’ singgana sia, ‘Ang Ginoo nagakinahanglan sini kag iuli man niya gilayon.’” 4 Gani naglakat sila nga duha, kag ila nakita sa dalan ang isa ka tinday sang asno nga nahigot sa pwertahan sang isa ka balay. Samtang ila ini ginahubaran, 5 may mga nagatalan-aw nga nagpamangkot sa ila, “Ano ang inyo ginahimo? Ngaa ginahubaran ninyo ang tinday sang asno?” 6 Nagsabat sila suno sa ginsiling ni Jesus sa ila, kag ginpabay-an sila sang mga tawo. 7 Gindala nila ang tinday sang asno kay Jesus, ila ginhampiluan sang ila mga kunop, kag ginsakyan ini ni Jesus. 8 Madamo nga mga tawo ang naghumlad sang ila mga kunop sa dalan kag ang iban nagladlad sang mga sanga nga ila ginpanapas sa mga kahoy sa kaumhan. 9 Ang mga nagauna kag nagasunod sa iya nagsilinggit, “Dayawon ang Dios! Dayawon ang nagaabot sa ngalan sang Ginoo! 10 Dayawon ang palaabuton nga ginharian sang isa sang aton mga katigulangan nga si Haring David! Dayawon ang Dios sa kahitaasan!” 11 Nagkadto si Jesus sa Jerusalem, nagsulod sia sa Templo kag nagpanan-awtan-aw sang tanan. Tungod kay madali na lang magtunod ang adlaw, naglakat sia upod sa dose ka mga apostoles pakadto sa Betania. 12 Pagkaaga, sang nagbalik sila gikan sa Betania ginutom si Jesus. 13 Nakita niya sa unhan ang isa ka madabong nga kahoy nga higera, gani nagkadto sia sa pagtan-aw kon may makuha sia nga bunga. Sang didto na sia, wala sia sing may nakita nga bunga, kundi mga dahon lamang, tungod kay indi pa yadto tigbulunga sang kahoy nga higera. 14 Si Jesus nagsiling sa kahoy nga higera, “Halin karon wala na gid sing may makakaon liwat sang imo bunga!” Kag ang iya mga gintuton-an nakabati sini. 15 Sang pag-abot nila sa Jerusalem, si Jesus nagsulod sa Templo kag nagsugod sa pagpanabog sang tanan nga mga nagapamaligya kag nagapamakal didto. Ginpamaliskad niya ang mga lamisa sang mga manugbaylo sang kwarta kag ang mga pulongkuan sang mga nagapamaligya sang mga pating, 16 kag iya gindumili sa tanan ang paglaktod sa Templo nga nagadala sang bisan ano nga butang. 17 Dayon nagpanudlo sia sa mga tawo nga nagasiling: “Nasulat na sa mga Kasulatan, ‘Ang akon Templo pagatawgon nga balay nga palangamuyoan para sa mga tawo sang tanan nga mga pungsod.’ Pero inyo ini ginhimo nga isa ka palanaguan sang mga makawat!” 18 Ang pangulo nga mga pari kag ang mga manunodlo sang Kasugoan nakabati sini. Gani, nagpangita sila sing mga pahito sa pagpatay kay Jesus. Ugaling nahadlok sila sa iya, tungod kay ang tanan nga mga tawo natingala sa iya pagtulon-an. 19 Sang madali na lang magtunod ang adlaw, si Jesus kag ang iya mga gintuton-an naggwa sa siudad. 20 Aga pa gid sa madason nga adlaw, sang pag-agi nila liwat sa dalan, nakita nila nga ang kahoy nga higera nalaya tubtob sa iya mga gamot. 21 Nadumdoman ni Pedro ang nahanabo, gani nagsiling sia kay Jesus, “Manunodlo, tan-awa! Ang kahoy nga higera nga imo ginpakamalaut nalaya!” 22 Si Jesus nagsabat sa ila, “Magtuo kamo sa Dios. 23 Dumdoma ninyo ini! Ang bisan sin-o nga magsiling sa sining bukid, ‘Halin ka diri kag maglukso sa dagat,’ kag wala sia nagaduhaduha sa iya tagipusoon, kundi nagatuo nga ang iya ginasiling mahanabo, matuman ina sa iya. 24 Gani nagasiling ako sa inyo: Ang bisan ano nga inyo ginapangayo sa pangamuyo, magtuo kamo nga inyo na ina nabaton, kag ini tanan ihatag gid sa inyo. 25 Kag kon kamo nagatindog nga nagapangamuyo, patawara ninyo ang mga nakasayop sa inyo, agod nga ang inyo Amay sa langit magpatawad man sang inyo mga sala. 27 Nagbalik sila liwat sa Jerusalem. Sang nagalakat si Jesus sa sulod sang Templo, ang pangulo nga mga pari kag ang mga manunodlo sang Kasugoan kag ang mga katigulangan sang mga Judio nagpalapit sa iya 28 kag nagpamangkot, “Ano bala ang imo awtoridad sa paghimo sining mga butang, ukon sin-o ang naghatag sa imo sang awtoridad sa paghimo sini?” 29 Si Jesus nagsabat sa ila, “Mamangkot ako sa inyo sing isa lang. Sabta anay ninyo ako kag ako man magasugid sa inyo kon sa kay sin-o awtoridad ginahimo ko ining mga butang. 30 Kay sin-o bala nagikan ang awtoridad ni Juan sa pagbautiso: sa Dios ukon sa tawo? Sugiri ninyo ako!” 31 Kag nagbinaisay sila, “Ano ang aton isiling? Kon magsiling kita, ‘Gikan sa Dios,’ masiling sia, ‘Ti, ngaa wala kamo magpati kay Juan?’ 32 Pero kon kita magsiling, ‘Gikan sa tawo…’” Bangod nahadlok sila sa mga tawo, kay ang tanan nagakabig kay Juan nga isa ka matuod nga propeta. 33 Gani, nagsabat sila kay Jesus, “Wala kami makahibalo.” Kag si Jesus nagsiling sa ila, “Indi ko man kamo pagsugiran kon sa kay sin-o awtoridad ginahimo ko ini nga mga butang.” 1 Dayon naghambal si Jesus sa ila paagi sa mga palaanggiran: “May isa ka tawo nga nagtanom sing ubas sa iya talamnan. Iya ini ginkudalan palibot, nagkutkot sia sing buho nga pulogaan sang ubas kag nagpatindog sing isa ka balantayan nga mataas. Dayon iya ini ginpaagsahan kag nagpanglakaton. 2 Sang tion na sa pagpamupo sang ubas, iya ginpadala ang isa niya ka suloguon sa mga agsador sa pagkuha sa ila sang iya parti sang patubas. 3 Gindakop nila ang suloguon, ginbunal kag ginpabalik nga wala sing dala. 4 Nagpadala liwat ang tag-iya sing isa pa gid ka suloguon, pero ginlampusan nila sia sa ulo kag ginpakahuy-an. 5 Nagpadala na man ang tag-iya sing isa pa gid ka suloguon, kag ini ginpatay nila. Amo man ang ginhimo nila sa iban pa gid, ang iban ila ginpamunal kag ang iban sa ila ginpamatay. 6 Ang nabilin na lang nga iya sarang masugo amo ang iya gid pinalangga nga anak. Sa katapusan iya sia ginpadala sa ila nga nagasiling sa iya kaugalingon, ‘Pagatahuron gid nila ang akon anak.’ 7 Pero ang mga agsador nagsinilingay, ‘Amo ini ang manunubli! Dali, patyon naton sia, agod mangin-aton ang iya palanublion!’ 8 Gani gindakop nila sia, kag ginpatay, kag ginhaboy nila ang iya bangkay sa gwa sang talamnan sang ubas. 9 Nagpamangkot si Jesus, “Karon, ano ang himuon sang tag-iya sang talamnan sang ubas? Balikan niya ang mga agsador kag pamatyon, kag paagsahan niya sa iban ang iya talamnan sang ubas. 10 Wala bala ninyo ini mabasahi sa kasulatan? ‘Ang bato nga ginsikway sang mga manunokod, nanginpamakod nga bato. 11 Ang Ginoo amo ang naghimo sini, daw ano ini ka makatilingala sa aton panulok!’” 12 Ang mga pangulo sang mga Judio nagtinguha nga dakpon si Jesus, tungod kay nahangpan nila nga yadto nga palaanggiran iya ginpatungod batok sa ila. Ugaling nahadlok sila sa mga tawo, gani ginpabay-an nila sia kag naglakat. 13 May mga Fariseo kag mga katapo sang partido ni Herodes nga ginpadala sa pagdakupdakop kay Jesus paagi sa mga pamangkot. 14 Nagkadto sila sa iya kag nagpamangkot, “Manunodlo, nahibaluan namon nga ikaw nagasugid sing matuod. Wala ka sing may ginapasulabi kag wala ka nagatan-aw sang tindog sang tawo, kundi imo lamang ginatudlo ang kabubot-on sang Dios para sa tawo. Sugiri kami, batok bala sa aton Kasugoan ang pagbayad sang buhis sa Emperador ukon indi? Magbayad bala kami sini ukon indi?” 15 Pero nasat-uman ni Jesus ang ila kalag-it, gani nagsiling sia sa ila, “Ngaa bala nagatinguha gid kamo sa pagdakupdakop sa akon? Abi, dalhi ninyo ako diri sing denario kay tan-awon ko.” 16 Kag gindalhan nila sia sing isa ka denario kag ginpamangkot niya sila, “Kay sin-o bala larawan kag ngalan ini?” Nagsabat sila, “Iya sang Emperador.” 17 Gani si Jesus nagsiling sa ila, “Ti, kon amo, ihatag ninyo sa Emperador ang iya sang Emperador kag sa Dios ang iya sang Dios.” Kag natingala gid sila sa kay Jesus. 18 Dayon nagkadto kay Jesus ang mga Saduceo. Ini sila amo ang nagasiling nga wala sing pagkabanhaw. 19 Ginpamangkot nila sia, “Manunodlo, ginsulat ni Moises ining kasugoan sa aton: ‘Kon ang isa ka tawo mapatay kag mabilin ang asawa, pero wala sing bata, ang utod sina nga tawo dapat magpangasawa sang nabalo, agod makapamata para sa sadtong utod niya nga napatay.’ 20 Sang una anay may pito ka mag-ulotod nga lalaki. Ang kamagulangan nagpangasawa kag napatay sia nga wala sing kabataan. 21 Dayon ginpangasawa sang madason niya nga utod ang nabalo kag napatay man ini nga utod nga wala sing kabataan. Amo man ang nahanabo sa ikatlo 22 kag sa iban niya nga mga utod. Sila tanan nga pito nagpangasawa sa sadto nga babayi kag napatay nga wala gid makapamata. Sang ulihi, napatay man ang babayi. 23 Karon, kon ang tanan nga mga patay mabanhaw sa adlaw sang pagkabanhaw, kay sin-o bala asawa ang babayi, kay sila nga pito nakapangasawa sa iya?” 24 Si Jesus nagsabat sa ila, “Nagsala gid kamo, kay wala kamo makasayasat sang mga Kasulatan ukon makahibalo sang gahom sang Dios! 25 Kay kon ang mga patay mabanhaw, manginsubong sila sang mga anghel sa langit, ang mga lalaki kag babayi indi na magaasawahay. 26 Karon nahanungod sa pagbanhaw sang mga patay, wala bala ninyo mabasahi sa Libro ni Moises ang dinalan nahanungod sa nagadabdab nga magamay nga kahoy? Dira nasulat nga ang Dios nagsiling kay Moises, ‘Ako amo ang Dios ni Abraham, ang Dios ni Isaac kag ang Dios ni Jacob.’ 27 Sia ang Dios sang mga buhi kag indi sang mga patay. Matuod gid nga nagsala kamo!” 28 May isa ka manunodlo sang Kasugoan nga nagpalapit kag nakabati sang ila pagbinaisay. Natalupangdan niya nga si Jesus nagsabat sa ila sing nagakaigo. Gani, nagpamangkot man sia sa iya: “Ano gid bala ang labing importante nga sugo sa tanan?” 29 Si Jesus nagsabat, “Amo ini ang labing importante nga sugo: ‘Pamati ka, O Israel, ang Ginoo nga aton Dios amo lamang ang Ginoo. 30 Higugmaa ang Ginoo nga imo Dios sa bug-os mo nga tagipusoon, sa bug-os mo nga kalag, sa bug-os mo nga hunahuna, kag sa bug-os mo nga kusog.’ 31 Ang ikaduha amo ini: ‘Higugmaa ang imo isigkatawo subong sang imo kaugalingon.’ Wala na sing iban pa nga sugo nga mas labi pa ka importante sang sa sining duha.” 32 Ang manunodlo sang Kasugoan nagsiling sa iya, “Husto gid, Manunodlo! Matuod ang siling mo, nga isa lamang ang Dios, kag wala na gid sing iban pa luas sa iya. 33 Kag dapat higugmaon sang tawo ang Dios sa bug-os niya nga tagipusoon, sa bug-os niya nga hunahuna, kag sa bug-os niya nga kusog, kag dapat niya higugmaon ang iya isigkatawo subong sang iya kaugalingon. Labi pa ka importante ang pagtuman sining duha ka sugo sang sa tanan nga halad nga sinunog kag halad nga inihaw.” 34 Kag sang pagkahibalo ni Jesus nga maayo ang iya sabat, iya sia ginsingganan, “Indi ka malayo nga manginsakop sang paghari sang Dios.” Sa tapos sadto, wala na gid sing may nangahas sa pagpamangkot kay Jesus. 35 Sang nagapanudlo si Jesus sa Templo, nagpamangkot sia, “Paano bala ang pagsiling sang mga manunodlo sang Kasugoan nga ang Cristo magagikan sa kaliwat ni David? 36 Kay ang Espiritu Santo nagbugna kay David sa pagsiling: ‘Ang Ginoo nagsiling sa akon Ginoo: pungko ka diri sa akon tuo, tubtob nga mabutang ko ang imo mga kaaway sa idalom sang imo mga tiil.’ 37 Kon si David mismo nagtawag sa iya nga ‘Ginoo,’ karon paano bala ang pagkahimo nga ang Cristo kaliwat ni David?” Ang madamo nga mga tawo nanamian magpamati kay Jesus. 38 Sang nagpanudlo sia sa ila, nagsiling sia, “Mag-andam kamo sa mga manunodlo sang Kasugoan nga luyag maglagawlagaw nga may malaba nga mga bayu, kag luyag nga ang mga tawo mag-abiabi nga may pagtahod sa ila sa mga tiendahan, 39 kag nagapili sang pinasulabi nga mga pulongkuan sa mga sinagoga kag sang mga pulongkuan sang mga dungganon sa mga punsyon. 40 Ini sila nagapamintaha sa mga balo nga babayi paagi sa pagkuha sang ila mga pagkabutang, kag dayon ginatabuntabonan nila ang ila hinimuan paagi sa malawig nga mga pangamuyo. Mas daku pa ang silot nga ila batunon!” 41 Sang nagapungko si Jesus sa tupad sang kolektahan sa Templo, nagbantay sia sang paghulog sang mga tawo sang ila kwarta. Madamo nga mga manggaranon ang naghulog sing madamo nga kwarta. 42 Dayon may nagpalapit nga isa ka imol nga babayi nga balo kag naghulog sing duha gid lang ka sentimos. 43 Gintipon ni Jesus ang iya mga gintuton-an kag nagsiling sia sa ila, “Dumdoma ninyo ini, ining imol nga balo naghatag sing mas madamo sa kolektahan sang sa tanan. 44 Kay ang iban naghatag gikan sa sobra sang ila manggad, pero ang balo, sa iya kaimulon, naghatag sang tanan niya nga pangabuhian.” 1 Sang nagagwa si Jesus sa Templo nagsiling ang isa sang iya mga gintuton-an, “Manunodlo, tan-awa bala! Sa pagkatahom sining mga bato kag sa pagkadalagku nga mga balay!” 2 Si Jesus nagsabat, “Nakita mo ining dalagku nga mga balay? Wala sing bisan isa ka bato nga mabilin nga nagatungtong pa sa ibabaw sang isa ka bato kay ang tanan pagagub-on.” 3 Samtang nagapungko si Jesus sa Bukid sang mga Olivo nga nagaatubang sa Templo, nagpalapit sa iya sanday Pedro, Santiago, Juan kag Andres kag nagpamangkot sa iya nga silahanon lang, 4 “Sugiri kami kon san-o ini mahanabo kag sugiri man kami sang mga tanda nga madali na lang ini tanan nga mga butang mahanabo.” 5 Si Jesus nagsiling sa ila, “Mag-andam kamo nga wala sing may makapatalang sa inyo. 6 Madamo ang magaabot sa akon ngalan kag magasiling, ‘Ako ang Cristo!’ kag sila magapatalang sang madamo nga mga tawo. 7 Kag indi kamo magpakulba kon mabatian ninyo ang linupok sang mga inaway sa malapit kag ang balita sang mga gira sa malayo nga lugar. Kay ini nga mga butang kinahanglan matabo, pero wala ini nagakahulogan nga ang katapusan nag-abot na. 8 Ang mga pungsod magailinaway kag ang mga ginharian magasumponganay. May mga linog kag gutom sa nagakalainlain nga mga lugar. Ini nga mga butang manginkaangay sang nahauna nga pagpasakit sang manugbata. 9 “Kamo inyo dapat mag-andam, kay ipadakop kamo sang mga tawo kag ipadala sa hukmanan. Pagabunalon kamo sa mga sinagoga. Magatindog kamo sa atubang sang mga pangulo kag sang mga hari tungod sa akon sa pagsugid sa ila sang Maayong Balita. 10 Ang Maayong Balita kinahanglan iwali anay sa tanan nga mga tawo dayon ang katapusan magaabot. 11 Kag kon dakpon kamo kag dalhon sa hukmanan, indi kamo magpalibog kon ano ang inyo ihambal sa wala pa ang tion. Kon mag-abot na ina nga tion ihambal lang ninyo ang ginahatag sang Dios sa inyo. Kay ang mga pulong nga inyo igahambal indi inyo, kundi magahalin sa Espiritu Santo. 12 May mga tawo nga magatugyan sang ila kaugalingon nga mga utod agod pagapatyon, kag amo man ini ang himuon sang mga amay sa ila mga anak. Ang mga anak magabato kag magapapatay sang ila mga ginikanan. 13 Ang tanan magadumot sa inyo tungod sa akon, pero ang bisan sin-o nga nagapadayon tubtob sa katapusan maluwas. 14 “Makita ninyo ‘Ang Makakulogmat nga Kangil-aran’ nga ginpatindog sa lugar nga indi dapat niya luntaran.” (Sa bumalasa: hangpa ang kahulogan sini!), “Sa sadto nga tion ang yara sa Judea kinahanglan magpalagyo sa kabukiran. 15 Ang tawo nga yara sa atop sang iya balay dapat nga indi na mag-usik sang tion sa pagpanaog kag pagsulod sa iya balay sa pagkuha sang iya dalal-on. 16 Ang tawo nga yara sa uma dapat nga indi na magpauli sa pagkuha sang iya kunop. 17 Sa sadto nga mga adlaw daw ano ka makaluluoy ang mga babayi nga nagabusong kag ang mga iloy nga may lapsag nga ginapasuso! 18 Magpangamuyo kamo sa Dios nga ini nga mga butang indi mahanabo sa tion sang tigtulognaw! 19 Kay ang kalalat-an sadto nga mga adlaw indi matupongan halin sang pagtuga sang Dios sang kalibutan tubtob karon. Kag wala na gid sing manginkaangay pa sini liwat. 20 Pero ginpalip-ot sang Ginoo ang kalawigon sadtong mga adlaw, kay kon wala niya paghimua ini, wala sing may mabilin nga buhi. Pero tungod sang iya pinili nga mga katawhan, ginpalip-ot niya yadtong mga adlaw. 21 “Gani indi kamo magpati kon may magsiling sa inyo, ‘Tan-awa bala, yari ang Cristo!’ ukon ‘Lantawa bala, adto sia didto!’ 22 Kay magatuhaw ang indi matuod nga mga Cristo kag ang indi matuod nga mga propeta. Magahimo sila sing mga talandaan kag mga kalatingalahan sa tuyo nga ila mapatalang, kon sarang pa lang nila mahimo, bisan pa ang pinili nga mga katawhan sang Dios. 23 Pero kamo inyo magbantay! Nasugid ko na sa inyo ang tanan, sa wala pa mahanabo ini nga mga butang. 24 “Sa sadtong mga adlaw, sa tapos sining kalalat-an, ang adlaw magadulom kag ang bulan indi na magsanag, 25 ang mga bituon magakalahulog gikan sa langit, kag ang mga gahom sa kahawaan pagapatalangon sa ila kinaandan nga alagyan. 26 Dayon makita ang Anak sang Tawo nga nagapadulong nga yara sa mga panganod, nga may daku nga gahom kag himaya. 27 Magapadala sia sang mga anghel sa apat ka pamusod sang duta sa pagtipon sang pinili nga mga katawhan sang Dios gikan sa tanan nga mga lugar sang kalibutan. 28 “Magtuon kamo sing leksyon sa kahoy nga higera. Kon ang iya mga sanga magpanglumbay na, inyo mahibaluan nga malapit na ang tingadlaw. 29 Sa amo man nga bagay, kon makita ninyo nga nagakahanabo na ini nga mga butang, inyo mahibaluan nga malapit na sia, kag madali na lang mag-abot. 30 Dumdoma ninyo ini! Mahanabo ini tanan nga mga butang sa wala pa magkalamatay ang mga tawo nga buhi pa subong. 31 Ang langit kag ang duta magataliwan, pero ang akon mga pulong indi gid magtaliwan. 32 “Pero wala sing may nakahibalo kon san-o ina nga adlaw ukon oras magaabot, bisan pa ang mga anghel sa langit, ukon ang Anak, kundi ang Amay gid lamang. 33 Magbantay kag magpangaman kamo, kay wala ninyo mahibaloi kon san-o yadto nga tion magaabot. 34 Manginkaangay ini sang isa ka tawo nga nagpanglakaton sa malayo. Sa wala pa sia makahalin, gintugyan niya sa iya mga suloguon ang pag-atipan sang iya balay, ang tagsatagsa may iya nga kaugalingon nga hilikuton. Kag nagsugo sia sa manugbantay sang pwertahan sa pagbantay. 35 Gani magbantay kamo kay wala kamo makahibalo kon san-o mabalik ang agalon sang puloy-an, basi sa kahapunanon, ukon sa tungang gab-i, sa kaagahon ukon sa pagbutlak sang adlaw. 36 Kon mag-abot sia sing hinali, kinahanglan nga indi niya kamo maabtan nga nagakatulog. 37 Ang ginasiling ko sa inyo ginasiling ko sa tanan: Magbantay kamo!” 1 Duha na lang ka adlaw kag magaabot na ang Piesta sang Pascua kag ang Piesta sang Tinapay nga Wala sing Lebadora. Ang pangulo nga mga pari kag ang mga manunodlo sang Kasugoan nagpangita sang paagi sa pagdakop kay Jesus sa tago kag sa pagpatay sa iya. 2 Nagsiling sila, “Indi naton paghimuon ini sa tion sang piesta, kay basi magkinagamo ang mga tawo.” 3 Yadto didto si Jesus sa Betania sa balay ni Simon nga sadto anay aruon. Sang nagakaon sia, nag-abot ang isa ka babayi nga may dala nga tibodtibod nga alabastro nga puno sang malahalon gid nga agwa nga nahimo sa puraw nga nardo. Iya ginbuong ang tibodtibod kag ginbubo ang agwa sa ulo ni Jesus. 4 May mga tawo didto nga naakig kag nagsinilingay, “Ngaa bala nga ginausikan niya ang agwa? 5 Sarang kuntani mabaligya ini sing kapin sa 300 ka denario kag ang kwarta mahatag sa mga imol!” Gani naakig sila sa babayi. 6 Pero si Jesus nagsiling, “Pabay-i ninyo sia! Ngaa ginatublag ninyo sia? Maayo ining ginahimo niya sa akon. 7 Sa gihapon ang mga imol kaupod ninyo kag sarang kamo makabulig sa ila sa bisan anong oras nga luyag ninyo, pero ako indi manginkaupod ninyo sa tanan nga tion. 8 Ini nga babayi naghimo sang iya masarangan. Ginbuboan niya sing agwa ang akon lawas sa pag-aman sini sa akon lubong. 9 Dumdoma ninyo ini! Bisan diin iwali ang Maayong Balita sa bug-os nga kalibutan, isugid man ang ginhimo sini nga babayi sa handumanan niya.” 10 Dayon si Judas Iscariote nga isa sang dose ka mga apostoles nagkadto sa pangulo nga mga pari agod nga iya matugyan si Jesus sa ila mga kamot. 11 Sang pagkabati nila sini, nalipay gid sila kag nagtug-an sa paghatag sa iya sing kwarta. Gani, sugod sadto si Judas nagpangita sing kahigayunan agod matugyan niya si Jesus sa ila. 12 Sang nahauna nga adlaw sang Piesta sang Tinapay nga wala sing Lebadora, ang adlaw nga ginaihaw ang mga kordero para sa panihapon sang Piesta sang Pascua, ang mga gintuton-an ni Jesus nagpamangkot sa iya, “Diin bala ang luyag mo nga amon pagakadtuan sa pag-aman para sa imo sang panihapon sang Piesta sang Pascua?” 13 Dayon ginsugo ni Jesus ang duha sang iya mga gintuton-an nga iya ginsingganan: “Kadto kamo sa siudad kag didto masugata ninyo ang isa ka tawo nga nagapas-an sang isa ka banga nga tubig. Sunda ninyo sia 14 kag kon diin nga balay sia magsulod, singgana ninyo ang tagbalay: ‘Ang Manunodlo nagasiling, Diin ang kwarto nga akon pagakan-an sang panihapon sang Piesta sang Pascua upod sa akon mga gintuton-an?’ 15 Kag ipakita niya sa inyo ang isa ka daku nga kwarto sa ibabaw nga naaman na. Didto kamo maghanda para sa aton.” 16 Ang mga gintuton-an naglakat kag sang nakaabot sila sa siudad, nakita nila ang tanan suno sa ginpamulong ni Jesus sa ila, kag naghanda sila sang panihapon sang Piesta sang Pascua. 17 Sang sirom na, nag-abot si Jesus kag ang dose ka mga apostoles. 18 Sang nagakaon na sila sa lamisa, nagsiling si Jesus sa ila, “Dumdoma ninyo ini, ang isa sa inyo nga nagakaon upod sa akon magaluib sa akon.” 19 Natublag ang mga gintuton-an kag tag-isaisa sila nga nagpamangkot sa iya, “Ako bala?” 20 Si Jesus nagsabat sa ila, “Isa sa inyo nga dose nga nagadungan sa akon sa pagtusmaw sang iya tinapay sa yahong. 21 Ang Anak sang Tawo mapatay suno sa ginsiling sang mga Kasulatan, pero daw ano ka makaluluoy ang tawo nga magaluib sa Anak sang Tawo! Mas maayo pa kuntani nga wala sia matawo!” 22 Sang nagakaon sila, si Jesus nagkuha sang tinapay, nagpasalamat sa Dios, kag iya ginpamihakpihak ini kag ginhatag sa iya mga gintuton-an nga nagasiling, “Kuha kamo sini, ini amo ang akon lawas.” 23 Dayon nagkuha sia sang kupa, nagpasalamat sia sa Dios, kag ginhatag ini sa ila, kag sila tanan nag-inom. 24 Nagsiling si Jesus, “Ini amo ang akon dugo nga ginaula para sa madamo, ang akon dugo nga nagaselyo sang kasugtanan sang Dios. 25 Ginasiling ko sa inyo nga indi na ako mag-inom liwat sini nga bino tubtob sa adlaw nga mainom ko ang bag-o nga bino sa Ginharian sang Dios.” 26 Sa tapos sila makakanta sang isa ka ambahanon nagkadto sila sa bukid sang mga Olivo. 27 Si Jesus nagsiling sa ila, “Tanan kamo magapalagyo kag magabiya sa akon kay ang kasulatan nagasiling, ‘Ang Dios magapatay sang manugbantay kag magaalaplaag ang mga karnero.’ 28 Pero sa tapos ako mabanhaw, magauna ako sa inyo sa Galilea.” 29 Si Pedro nagsabat, “Bisan pa bayaan ikaw sang tanan magaunong gid ako sa imo!” 30 Si Jesus nagsiling sa iya, “Dumdoma ini! Sa wala pa makapamalo ang manok sing makaduha karon gid nga gab-i, ikaw mismo magasiling sing tatlo ka beses nga wala ka makakilala sa akon.” 31 Pero si Pedro nagsabat nga may pagpamilit kag sa mabaskog nga tingog, “Indi gid ako magpanghiwala sa imo, bisan pa nga patyon ako upod sa imo!” Kag amo man ini ang ginsiling sang tanan nga mga gintuton-an. 32 Nag-abot si Jesus kag ang iya mga gintuton-an sa isa ka lugar nga ginatawag Getsemani, kag nagsiling sia sa iya mga gintuton-an, “Pungko kamo diri samtang nagapangamuyo ako.” 33 Dayon gin-upod niya sanday Pedro, Santiago, kag Juan. Nag-abot kay Jesus ang daku nga kakugmat kag kalisod, 34 kag nagsiling sia sa ila, “Daw malumos ako sa kalisod. Pabilin kamo diri kag magbantay.” 35 Naglakat sia sa ulounhan kag naghapa sa duta kag nagpangamuyo nga kon mahimo, ipaiway lang kuntani ang tion sang iya pag-antos. 36 Nagpangamuyo sia, “Amay ko, O Amay ko, mahimo mo ang tanan. Ilikaw ining kupa sang pag-antos sa akon. Pero indi ang akon kabubot-on ang matuman kundi ang imo.” 37 Dayon nagbalik sia kag nasapwan niya ang tatlo ka mga gintuton-an nga nagakatulog, kag nagpamangkot sia kay Pedro, “Nagakatulog ka bala, Simon? Indi ka gid bala makapulaw bisan isa lang ka oras?” 38 Kag nagsiling sia sa ila, “Magpulaw kamo kag magpangamuyo agod nga indi kamo mahulog sa pagsulay. Handa ang espiritu, ugaling ang lawas maluya.” 39 Naglakat sia liwat kag nagpangamuyo sang amo man gihapon nga pangamuyo. 40 Sang pagbalik niya liwat sa iya mga gintuton-an, nasapwan niya nga nagakatulog sila kay natuyo gid sila, kag indi sila makahibalo kon ano ang ila isabat sa iya. 41 Sang ikatlo na nga pagbalik ni Jesus sa ila, nagsiling sia, “Nagakatulog pa bala kamo kag nagapahuway? Husto na ina! Ang oras nag-abot na! Yari na, ang Anak sang Tawo ginatugyan sa gahom sang makasasala nga mga tawo. 42 Bangon kamo, malakat kita. Kita ninyo, nag-abot na ang tawo nga magatugyan sa akon!” 43 Sa gilayon, sang nagahambal pa si Jesus, nag-abot si Judas nga isa sang dose ka mga apostoles. Madamo nga mga tawo nga may dala nga mga espada kag mga inuglampos ang kaupod niya. Ini sila ginsugo sang pangulo nga mga pari kag sang mga manunodlo sang Kasugoan, kag sang mga katigulangan sang mga Judio. 44 Ang traidor naghatag na sini nga senyas sa mga tawo nga kaupod niya: “Ang tawo nga tamyawon ko paagi sa halok amo ina sia ang ginapangita ninyo. Dakpa ninyo sia kag dal-a nga ginagwardyahan gid sing maayo.” 45 Sang pagsampot ni Judas, gintamyaw niya si Jesus nga nagasiling, “Manunodlo!” kag ginhalukan niya sia. 46 Kag gindakop nila si Jesus kag ginsiguro nga indi sia makapalagyo. 47 Pero ang isa sang mga nagatambong didto naghunos sang iya espada kag ginlabo ang isa ka suloguon sang Pinakamataas nga Pari kag nautas ang iya sini dulonggan. 48 Si Jesus nagpamangkot sa ila, “Kinahanglan gid bala ninyo ang mga espada kag mga inuglampos sa pagdakop sa akon, subong abi nga daw buyong ako? 49 Adlaw-adlaw yara ako kaupod ninyo nga nagapanudlo sa Templo kag wala man ninyo ako pagdakpa. Pero kinahanglan nga matuman ang nasulat sa mga Kasulatan.” 50 Dayon ginbayaan sia sang iya mga gintuton-an, kag nagpalagyo sila tanan. 51 May isa ka pamatan-on nga lalaki nga nagatampi lang sing isa ka panapton nga lino nga nagasunod kay Jesus. Dakpon kuntani nila sia, 52 pero nanginpadlos sia kag nagpalagyo nga hublas kay nabilin ang iya ginatampi. 53 Karon gindala nila si Jesus sa balay sang Pinakamataas nga Pari sa diin nagtililipon ang tanan nga pangulo nga mga pari, ang mga katigulangan sang mga Judio, kag ang mga manunodlo sang Kasugoan. 54 Si Pedro nagsunod kay Jesus sa malayo, kag nagsulod man sia sa hardin sang palasyo sang Pinakamataas nga Pari. Didto nagpungko sia upod sa mga gwardya sa pagpainit-init sa kalayo. 55 Karon ang pangulo nga mga pari kag ang tanan nga mga katapo sang Konseho nagpangita sang mga saksi batok kay Jesus agod nga mapapatay sia, pero wala gid sila sing may makita. 56 Madamo nga mga saksi ang nagsugid sang kabutigan batok kay Jesus ugaling wala magsinanto ang ila mga sugid. 57 Karon may mga tawo nga nagtindog kag nagsugid sini nga butig batok kay Jesus nga nagasiling: 58 “Nabatian namon sia nga nagsiling, ‘Gub-on ko ini nga Templo nga ginpatindog sang mga tawo, kag sa sulod sang tatlo ka adlaw patindugon ko ang isa nga indi mga tawo ang naghimo.’” 59 Pero bisan ini sila indi makapasanto sang ila mga sugid. 60 Karon ang Pinakamataas nga Pari nagtindog sa atubang nila kag nagpamangkot kay Jesus, “Wala ka bala sing masabat sa sining mga panumbongon nila batok sa imo?” 61 Pero si Jesus naghipos kag wala gid magsabat. Sa liwat nagpamangkot sa iya ang Pinakamataas nga Pari, “Ikaw bala ang Cristo, ang Anak sang Dalayawon nga Dios?” 62 Nagsabat si Jesus, “Huo ako matuod, kag inyo tanan makita ang Anak sang Tawo nga nagapungko sa tuo sang Makagagahom kag nagaabot nga yara sa mga panganod sang langit!” 63 Gingisi sang Pinakamataas nga Pari ang iya bayu kag nagsiling, “Wala na kita nagakinahanglan sang dugang pa nga mga saksi! 64 Nabatian ninyo ang iya pagpasipala sa Dios. Ano bala ang inyo pamat-od?” Kag ginpamatbatan nila nga nakasala sia kag dapat sia pagapatyon. 65 Ang iban sa ila nagsugod sa pagdupla kay Jesus, ginbutabutahan nila sia kag ginbunal nga nagasiling, “Pakta abi kon sin-o ang nagbunal sa imo?” Ginkuha sia sang mga gwardya kag tinampa. 66 Sang didto pa sa idalom si Pedro sa hardin sa sulod sang palasyo, naglabay ang isa ka babayi nga suloguon sang Pinakamataas nga Pari. 67 Sang makita niya si Pedro nga nagapainit-init sa kalayo, ginhimutaran niya sia kag ginsingganan, “Ikaw kaupod man ni Jesus nga taga-Nazaret.” 68 Pero iya ini ginpanghiwala nga nagasiling, “Ambot, wala ako makahangop sang imo ginasiling.” Sa tapos makahambal si Pedro sini naglakat sia pakadto sa pwertahan. Sa sadto gid nga tion may nagpamalo nga manok. 69 Nakita sia liwat didto sang babayi nga suloguon kag ginsulit niya ang pagsiling sa mga tumalan-aw didto, “Ini sia isa man sang mga kaupod nila!” 70 Pero ginpanghiwala ini liwat ni Pedro. Dugaydugay ang mga tumalan-aw nagsiling liwat kay Pedro, “Indi ka makabalibad nga ikaw upod nila kay taga-Galilea man ikaw.” 71 Nagpanumpa si Pedro nga nagasiling, “Silutan ako sang Dios kon wala ako nagasugid sang matuod! Wala ako makakilala sang tawo nga inyo ginasiling!” 72 Sa gilayon nagpamalo liwat ang manok kag nadumdoman ni Pedro ang ginsiling ni Jesus sa iya, “Sa wala pa makapamalo ang manok sing makaduha, ipanghiwala mo ako sing makatlo.” Kag naghilibion sia. 1 Aga pa gid ang pangulo nga mga pari naghinun-anon sa mga katigulangan sang mga Judio, sa mga manunodlo sang Kasugoan, kag sa tanan nga mga katapo sang Konseho. Gingapos nila si Jesus kag gindala nga itugyan kay Pilato. 2 Ginpamangkot sia ni Pilato, “Ikaw bala ang hari sang mga Judio?” Nagsabat si Jesus, “Ginasiling mo.” 3 Madamo ang mga panumbongon sang pangulo nga mga pari batok kay Jesus, 4 gani sa liwat ginpamangkot sia ni Pilato, “Wala ka bala sing masabat sa sining mga panumbongon? Pamatii kon daw ano kadamo sang ila panumbongon batok sa imo!” 5 Pero si Jesus wala na magsabat, gani natingala gid si Pilato. 6 Sa tagsa ka Piesta sang Pascua may kinabatasan si Pilato sa paghilway sang isa ka binilanggo nga pagapangayuon sang mga tawo nga pagabuy-an. 7 Sa sadto nga tion may isa ka tawo nga ginhingalanan kay Barrabas nga ginbilanggo kaupod sa mga rebelde nga nakapamatay sang ila pagpakig-away batok sa gubyerno. 8 Madamo nga mga tawo ang nagpalapit kay Pilato kag nagpangabay nga himuon niya ang iya kinabatasan nga ginahimo sa sini nga tion sang tuig. 9 Nagpamangkot sia sa ila, “Luyag bala ninyo nga buy-an ko sa inyo ang hari sang mga Judio?” 10 Nakahibalo gid si Pilato nga ang pangulo nga mga pari nagtugyan kay Jesus sa iya tungod kay nahisa sila. 11 Pero ang pangulo nga mga pari nagsudyot sa mga tawo nga sa baylo kay Jesus pangayuon nila nga buy-an si Barrabas. 12 Nagpamangkot liwat si Pilato sa mga tawo, “Karon, ano ang luyag ninyo nga himuon ko sa iya nga ginatawag ninyo nga hari sang mga Judio?” 13 Nagsinggit sila, “Ilansang sia sa krus!” 14 Nagpamangkot si Pilato sa ila, “Ngaa ano bala nga sala ang iya nahimo?” Pero gintudohan pa gid nila ang pagsinggit, “Ilansang sia sa krus!” 15 Gani, si Pilato nga luyag magpaayon sa mga tawo naghilway kay Barrabas. Dayon ginpabunal niya si Jesus kag gintugyan sia sa mga soldado, agod nga ilansang sa krus. 16 Gindala si Jesus sang mga soldado sa sulod sang palasyo sang Gobernador kag gintawag nila ang iban pa nga mga soldado sa pagtipon didto. 17 Ginpasukloban nila si Jesus sing kapa nga granate kag naghimo sila sing korona nga tunokon kag ginbutang nila ini sa ulo ni Jesus. 18 Dayon nagsulosaludo sila sa iya nga nagasiling: “Mabuhay ang Hari sang mga Judio!” 19 Kag liwatliwat nga ginhanot nila sia sang tigbaw sa ulo, ginduplaan, ginluhodluhoran kag ginsulosaludohan. 20 Sang matapos nila yaguta si Jesus, ginkuha nila sa iya ang kapa nga granate kag ginpasuksokan nila sia sang iya kaugalingon nga bayu. Dayon gindala nila sia sa gwa agod nga ilansang sa krus. 21 Nasugata nila sa dalan ang isa ka tawo nga ginhingalanan kay Simon nga nagapabanwa halin sa uma. Ginpilit sia sang mga soldado sa pagpas-an sang krus ni Jesus. Ini amo si Simon nga taga-Cirene, ang amay ni Alejandro kag ni Rufo. 22 Gindala nila si Jesus sa lugar nga ginatawag Golgota, nga kon sayuron “Lugar sang Bagol.” 23 Didto ginhatagan nila sia sing bino nga ginsimbugan sing mira, pero indi mag-inom sini si Jesus. 24 Dayon ginlansang nila sia sa krus kag ginpartida nila ang iya bayu paagi sa pagabutgabot, agod nga ila mahibaluan kon ano nga bahin ang makuha sang isa kag isa. 25 Mga alas nwebe sa aga sadto sang paglansang nila kay Jesus sa krus. 26 Ang panumbongon batok sa iya nga ginsulat sa tapitapi nagasiling: “Ang Hari sang mga Judio.” 27 Ginlansang man nila dungan kay Jesus ang duha ka buyong, ang isa sa iya tuo kag ang isa sa iya wala. 29 Ang nagaagi nga mga tawo naglungolungo sang ila mga ulo kag nagpasipala sa kay Jesus nga nagasiling: “Gali ha! Gub-on mo ang Templo kag patindugon man sa sulod sang tatlo ka adlaw! 30 Karon panaog ka sa krus kag luwasa ang imo kaugalingon!” 31 Sa amo man nga bagay ang pangulo nga mga pari kag ang mga manunodlo sang Kasugoan nagyaguta kay Jesus nga nagasinilingay, “Ginluwas niya ang iban, pero indi sia makaluwas sang iya kaugalingon! 32 Tan-awon ta abi karon kon makapanaog sa krus ang Cristo, ang hari sang Israel, kag dayon magatuo kita sa iya!” Ang duha nga ginlansang sa krus dungan kay Jesus nagpasipala man sa iya. 33 Sang udtong adlaw na, ang bug-os nga duta ginlikupan sang kadudulman. Ini nagpadayon sa sulod sang tatlo ka oras. 34 Sang alas tres sang hapon si Jesus nagsinggit sing mabaskog, “ Eloi, Eloi, lema sabactani ?” nga kon sayuron, “Dios ko, Dios ko, ngaa ginpatumbayaan mo ako?” 35 May mga tawo didto nga nakabati sang iya ginhambal kag nagsiling sila, “Pamatii ninyo, nagapanawag sia kay Elias!” 36 Kag nagdalagan ang isa sa ila nga may dala nga espongha nga iya gintum-oy sa maaslom nga bino kag gintakod ini sa punta sang isa ka tukon. Dayon gintunghol niya ini sa baba ni Jesus kag nagsiling, “Hulat anay kamo! Tan-awon ta kon maabot si Elias sa pagkuha sa iya sa krus!” 37 Nagsinggit si Jesus sing mabaskog kag nabugto ang iya ginhawa. 38 Ang kurtina sang Templo nagisi sa tunga, halin sa ibabaw pa idalom. 39 Ang kapitan sang mga soldado nga nagatindog sa atubangan sang krus nakakita kon paano napatay si Jesus. Nagsiling sia, “Matuod gid nga ini nga tawo amo ang Anak sang Dios!” 40 May pila ka mga babayi sa unhan nga nagatan-aw. Ang iban sa ila amo sanday Salome, Maria Magdalena, kag Maria nga iloy ni Santiago nga bataon kag ni Jose. 41 Nagsunod ini sila kay Jesus kag nakaalagad sa iya sang didto pa sia sa Galilea. Kag may iban pa nga mga babayi nga yadto man didto, nga nakaupod kay Jesus sa Jerusalem. 42-43 Sang kahapunanon na sang Adlaw sang Pag-aman, ukon bisperas sang Adlaw nga Inugpahuway, nag-abot si Jose nga taga-Arimatea. Isa sia sang mga ginatahod nga katapo sang Konseho kag isa man nga nagahulat sang pag-abot sang paghari sang Dios. Nagpalapit sia nga may kaisog kay Pilato sa pagpangayo sang bangkay ni Jesus. 44 Natingala si Pilato sang pagkabati niya nga si Jesus patay na. Ginpatawag niya ang kapitan kag ginpamangkot kon dugay na nga napatay si Jesus. 45 Sang pagkabati ni Pilato sang panugid sang kapitan, gintugotan niya si Jose sa pagkuha sang bangkay ni Jesus. 46 Si Jose nagbakal sing panapton nga lino, gintaltal niya ang bangkay ni Jesus sa krus, ginputos sang panapton kag ginbutang ini sa lulobngan nga ginguhab sa igang sa banglid. Dayon ginpaligid niya ang daku nga bato sa pagtakop sang pwertahan sang lulobngan. 47 Nagatan-aw si Maria Magdalena kag si Maria nga iloy ni Jose kag nakita nila kon diin ginbutang ang bangkay ni Jesus. 1 Sa tapos ang Adlaw nga Inugpahuway, sanday Maria Magdalena, Salome kag Maria nga iloy ni Santiago, nagbakal sing mga pahamot, kay makadto sila sa lulobngan sa paghaplas sang bangkay ni Jesus. 2 Aga pa sang Domingo, sang nagabutlak pa lang ang adlaw, nagkadto sila sa lulobngan. 3-4 Sa dalanon nagapamangkutanay sila, “Sin-o bala ang magapaligid sang bato para sa aton sa pagbukas sang lulobngan?” Kay daku gid kaayo yadto nga bato. Sang pagtan-aw nila, ila nasapwan nga ang bato napaligid na. 5 Gani nagsulod sila sa lulobngan sa diin nakita nila ang isa ka pamatan-on nga lalaki, nga nagapungko sa tuo nayon nga nagasuksok sing malaba kag maputi nga bayu. Hinadlukan gid sila. 6 Nagsiling sia sa ila, “Indi kamo magkahadlok! Nakahibalo ako nga ginapangita ninyo si Jesus nga taga-Nazaret nga ginlansang sa krus. Wala sia diri! Nabanhaw sia! Tan-awa bala ninyo, yari ang lugar nga ginpahamyangan nila sang iya bangkay. 7 Karon lakat kamo kag isugid ninyo ini nga balita sa iya mga gintuton-an labi na gid kay Pedro: ‘Magauna sia sa inyo sa Galilea. Didto makita ninyo sia suno gid sa ginsiling niya sa inyo.’” 8 Gani naggwa ang mga babayi sa lulobngan kag nagpalagyo, kay nagakulurog sila sa kahadlok. Kag wala gid sila maghambal bisan kay sin-o, tungod kay hinadlukan sila. [ 9 Aga pa gid sang nahauna nga adlaw sang simana, sang pagkabanhaw ni Jesus, nagpakita sia sing una kay Maria Magdalena nga gikan sa iya anay gintabog niya ang pito ka demonyo. 10 Naglakat si Maria Magdalena kag nagpanugid sang nahanabo sa mga kaupdanan anay ni Jesus. Nagapangalisod sila kag nagahinibi, 11 kag sang pagkabati nila sang iya panugiron nga si Jesus buhi kag nakit-an niya, wala sila magpati sa iya. 12 Sa tapos sini, nagpakita si Jesus sa lain nga paagi sa duha ka gintuton-an samtang nagapakadto sila sa uma. 13 Nagbalik sila kag ginsugiran nila ang iban nga mga gintuton-an, pero indi sila magpati. 14 Sang ulihi, nagpakita si Jesus sa onse ka mga apostoles sang nagakaon sila. Ginsaway niya sila, tungod kay wala sila sing pagtuo kag tungod sang katig-a sang ila tagipusoon sa pagpati sa mga nakakita sa iya nga nabanhaw sia. 15 Nagsiling sia sa ila, “Lakat kamo sa bug-os nga kalibutan kag iwali ang Maayong Balita sa tanan nga mga tawo. 16 Ang bisan sin-o nga magtuo kag mabautisohan, maluwas; ang indi magtuo, kondenahon. 17 Ang mga tumoluo pagahatagan sining masunod nga mga gahom: magatabog sila sang mga yawa sa akon ngalan, magahambal sila sang iban nga mga hambal, 18 kag kon mag-uyat sila sang mga man-og ukon makainom sang bisan ano nga hilo, indi sila mahalitan. Magatungtong sila sang ila mga kamot sa mga masakiton, kag ini sila magaayo.” 19 Sa tapos si Ginoong Jesus nakapakighambal sa ila, nagkayab sia sa langit kag nagpungko sa tuo sang Dios. 20 Naglakat kag nagwali ang mga gintuton-an sa bisan diin nga lugar kag ang Ginoo nagbulig sa ila, kag nagpamatuod sang ila mensahe paagi sa paghatag sa ila sing gamhanan nga mga tanda.] [ 9 Ang mga babayi nagkadto kay Pedro kag sa iya mga kaupdanan kag nagpanaysayon sing malip-ot sa ila sang tanan nga ginsugid sa ila. 10 Sa tapos sini, ginpadala ni Jesus mismo paagi sa iya mga gintuton-an ang balaan kag buhi nga mensahe sang walay katubtoban nga kaluwasan nga iwali halin sa sidlangan tubtob sa nakatundan.] 1 Halangdon nga Teofilo: Madamo na nga mga tawo ang nagtinguha sa pagsulat sing sugilanon nahanungod sang mga butang nga nagkalatabo sa tunga namon. 2 Ginsulat nila ang ginsugid sa amon sang mga nakakita sini nga mga butang kag sang mga nagwali sang mensahe halin sa ginsugoran. 3 Gani, tungod kay nausisa ko sing tul-id ini tanan nga mga butang halin sa ila ginsugoran, ginpakamaayo ko ang pagsulat sang pasunod nga kasaysayan sa imo, 4 agod mahibaluan mo ang bug-os nga kamatuoran nahanungod sa mga butang nga natudlo na sa imo. 5 Sang tion nga si Herodes amo ang hari sang Judea, may isa ka pari nga ginhingalanan kay Zacarias sa linya sang pagkapari ni Abias. Ang iya asawa si Elisabet nga kaliwat man sang panimalay sang mga pari. 6 Nagkabuhi sila sing matarong sa panulok sang Dios, kag nagtuman sang tanan nga mga kasugoan kag mga pagsulondan sang Ginoo. 7 Wala sila sing bata tungod kay si Elisabet baw-as kag tigulang na sila. 8 Isa ka adlaw, turno na sang grupo ni Zacarias ang pag-alagad kag sia ang nag-alagad bilang isa ka pari sang Dios. 9 Suno sa kinabatasan sang mga pari, nagabotgabot sila kag sia ang napilian sa pagsunog sang insyenso sa altar. Gani nagsulod sia sa Templo sang Ginoo, 10 samtang ang madamo nga mga tawo nagapangamuyo sa gwa sa tion nga ginasunog ang insyenso. 11 May nagpakita didto sa iya nga isa ka anghel sang Ginoo nga nagatindog sa tuo nayon sang altar sa diin ginasunog ang insyenso. 12 Sang pagkakita ni Zacarias sa anghel natublag sia kag hinadlukan gid. 13 Pero ang anghel nagsiling sa iya, “Zacarias, indi ka magkahadlok! Ginpamatian sang Dios ang imo pangamuyo kag si Elisabet nga imo asawa magaanak sing isa ka bata nga lalaki. Pagahingalanan mo sia kay Juan. 14 Magamalipayon kag magamasinadyahon ka, kag madamo ang magakalipay kon matawo sia! 15 Kay mangindaku sia sa panulok sang Ginoo. Indi sia mag-inom sing bino ukon ilimnon nga makahulobog. Kag mapun-an sia sang Espiritu Santo halin gid sa iya pagkatawo. 16 Pabalikon niya ang madamo nga mga tawo sang Israel sa Ginoo nga ila Dios. 17 Magauna sia sa Ginoo sa kusog kag gahom kaangay kay Elias nga propeta. Pasag-ulion niya ang mga amay sa ila mga anak. Palisuon niya ang mga di-masinulondon nga mga tawo pabalik sa panghunahuna sang mga matarong. Amanon niya ang mga tawo para sa Ginoo.” 18 Si Zacarias nagpamangkot sa anghel, “Ano ang pagkahibalo ko kon matuod ini? Tigulang na ako kag subong man ang akon asawa.” 19 Ang anghel nagsabat sa iya, “Ako si Gabriel nga nagatindog sa presensya sang Dios. Ginpadala niya ako sa paghambal kag sa pagsugid sa imo sining maayong balita. 20 Pero tungod kay wala ka magpati sang akon ginsugid sa imo nga matuman sa nagakaigo nga tion, magaapa ka. Indi ka makahambal tubtob sa adlaw nga matuman ining mga butang nga ginsiling ko.” 21 Sa amo man nga tion, ang mga tawo naghinulat kay Zacarias. Natingala sila nga nadugayan sia sa sulod sang Templo. 22 Sang paggwa niya indi na sia makahambal sa ila. Gani nahangpan nila nga nakakita sia sing palanan-awon sa Templo. Nagsenyas na lang sia sa ila kay indi na sia makahambal. 23 Sang matapos ang iya tion sa pag-alagad sa Templo, nagpauli sia. 24 Sang ulihi ang iya asawa nga si Elisabet nagbusong kag wala sia magguwagowa sa ila balay sa sulod sang lima ka bulan. 25 Nagsiling sia, “Karon gintamod gid man ako sang Ginoo. Ginhimo niya ini agod kuhaon ang akon kahuloy-an sa atubang sang mga tawo!” 26 Sa ikan-om nga bulan sang pagbusong ni Elisabet ginpadala sang Dios si Gabriel nga anghel sa banwa sang Galilea nga ginatawag Nazaret. 27 May mensahe sia para sa isa ka birhen nga kalaslon sa isa ka tawo nga ginhingalanan kay Jose nga kaliwat ni Haring David. Ang ngalan sang dalaga amo si Maria. 28 Ang anghel nagkadto sa iya kag nagsiling, “Magkalipay ka! Ikaw ang labing nahamut-an, ang Ginoo yara sa imo!” 29 Natublag gid si Maria sang ginsiling sang anghel kag nagpainuino sia kon ano ang kahulogan sang iya ginpanghambal. 30 Nagsiling ang anghel sa iya, “Indi ka magkahadlok, Maria, kay nahamut-an ka sang Dios. 31 Yari karon, magabusong ka kag magaanak sang isa ka bata nga lalaki, kag pagahingalanan mo sia kay Jesus. 32 Mangindaku sia kag pagatawgon nga Anak sang Labing Mataas nga Dios. Ang Ginoong Dios magahimo sa iya nga hari kaangay kay David nga isa sang iya mga katigulangan, 33 kag manginhari sia sa walay katubtoban sa mga kaliwat ni Jacob kag ang iya ginharian wala sing katapusan!” 34 Si Maria nagpamangkot sa anghel, “Paano ang pagkahimo sini, kay birhen pa ako?” 35 Ang anghel nagsabat, “Ang Espiritu Santo magakunsad sa imo, kag ang gahom sang Dios nga Labing Mataas magalikop sa imo. Tungod sini ang balaan nga bata nga matawo pagatawgon nga Anak sang Dios. 36 Dumdoma bala ang imo pariente nga si Elisabet. Bisan tigulang na sia kag baw-as, nagabusong na sing anom ka bulan sang isa ka bata nga lalaki. 37 Kay sa Dios wala sing bisan ano nga indi mahimo.” 38 Si Maria nagsiling, “Alagad ako sang Ginoo. Kabay nga matuman ini sa akon suno sa imo ginsiling.” Kag ang anghel nagbiya sa iya. 39 Sa tapos sadto si Maria nanghimos kag nagdalidali sa pagkadto sa isa ka banwa sa kabakuloran sang Judea. 40 Nagkadto sia sa balay ni Zacarias kag iya gintamyaw si Elisabet. 41 Sang pagkabati ni Elisabet sang pagpanamyaw ni Maria, nagkibo ang lapsag sa iya tiyan. Napun-an si Elisabet sang Espiritu Santo, 42 kag sa mabaskog nga tingog naghambal, “Ikaw ang labing bulahan sa tanan nga mga babayi! Kag bulahan ang bata nga imo ginadala! 43 Ngaa matabo ining daku nga butang sa akon, nga ang iloy sang akon Ginoo magbisita sa akon? 44 Kay sang pagkabati ko gid sang imo pagpanamyaw, ang lapsag sa akon tiyan nagkibo sa kalipay. 45 Daw ano ka malipayon sa imo nga nagatuo nga matuman ang ginsiling sang Ginoo sa imo!” 46 Si Maria nagsiling: “Ang akon tagipusoon nagadayaw sa Ginoo, 47 kag nagakalipay ang akon espiritu tungod sa Dios nga akon Manluluwas. 48 Kay gintamod niya ako, ang iya kubos nga alagad! Sugod subong ang tanan nga mga tawo magatawag sa akon malipayon, 49 tungod sang dalagku nga mga butang nga nahimo sa akon sang Gamhanan nga Dios. Ang iya ngalan balaan. 50 Nagakaluoy sia sa mga nagatahod sa iya, halin sa isa ka kaliwatan pakadto sa isa ka kaliwatan. 51 Gingamit niya ang iya butkon sa pagpakita sang iya kusog, ginpaaplaag niya ang mga bugalon sa tagipusoon kag hunahuna. 52 Ginpukan niya ang gamhanan nga mga hari gikan sa ila mga trono, kag ginbayaw niya ang mga kubos. 53 Ginbusog niya sang maayo nga mga butang ang mga ginagutom, kag ginpalakat niya nga wala sing dala ang mga manggaranon. 54 Gintuman niya ang iya saad sa aton mga katigulangan, ginbuligan niya ang mga katawhan sang Israel nga iya mga alagad. 55 Gindumdom niya nga magkaluoy kay Abraham kag sa tanan niya nga mga kaliwat sa walay katubtoban!” 56 Si Maria nagtener upod kay Elisabet sa sulod sang tatlo ka bulan, kag ugaling nagpauli. 57 Karon nag-abot ang tion nga inugbata na ni Elisabet, kag nagbata sia sing lalaki. 58 Ang iya mga kaingod kag mga pariente nakabati kon daw ano kadako ang kaluoy sang Ginoo sa iya kag nagkinalipay sila upod sa iya. 59 Sang walo na ka adlaw ang lapsag, nag-abot sila sa pagtuli sa iya. Kuntani hingalanan nila sia nga Zacarias nga amo ang ngalan sang iya amay. 60 Pero ang iya iloy nagsiling, “Indi! Pagahingalanan sia kay Juan.” 61 Nagsiling sila sa iya, “Pero wala ka gid sing pariente nga amo ina ang ngalan!” 62 Dayon nagsenyas sila sa iya amay sa pagpamangkot kon ano ang iya luyag nga ipahingalan sa bata. 63 Nagpangayo si Zacarias sing sulolatan kag nagsulat, “Hingalanan sia kay Juan.” Natingala gid sila tanan! 64 Sa gilayon makahambal na liwat si Zacarias kag nagdayaw sia sa Dios. 65 Ang ila tanan nga mga kaingod hinadlukan gid, kag ang balita nahanungod sining mga hitabo naglapnag sa tanan nga mga kabakuloran sang banwa sang Judea. 66 Ang tanan nga nakabati sini nga mga hitabo nagpamalandong kag nagpamangkot, “Mangin-ano ayhan ini nga bata?” Kay maathag nga ang gahom sang Ginoo yara sa iya. 67 Si Zacarias nga amay ni Juan napun-an sang Espiritu Santo kag nagtagna nga nagasiling: 68 “Dayawon ta ang Ginoo, ang Dios sang Israel! Iya ginbisitahan kag ginluwas ang iya mga tawo. 69 Ginpadala niya ang isa ka gamhanan nga Manluluwas para sa aton, ang isa nga kaliwat ni David nga iya alagad. 70 Amo ini ang iya ginsaad sang una paagi sa iya balaan nga mga propeta, 71 nga iya kita luwason gikan sa aton mga kaaway, kag gikan sa gahom sang tanan nga nagadumot sa aton. 72 Nagsiling sia nga kaluoyan niya ang aton mga katigulangan, kag dumdomon niya ang iya balaan nga kasugtanan. 73-74 Nagsumpa sia kay Abraham nga isa sang aton mga katigulangan, kag nagsaad nga luwason niya kita gikan sa aton mga kaaway, kag tugotan kita sa pag-alagad sa iya nga walay kahadlok, 75 agod nga manginbalaan kag matarong kita sa iya presensya, sa tanan nga mga adlaw sang aton kabuhi. 76 “Ikaw, anak ko, pagatawgon nga propeta sang Labing Mataas nga Dios. Magauna ka sa Ginoo sa pag-aman sang iya dalanon, 77 sa pagsugid sa iya mga tawo nga luwason sila, paagi sa pagpatawad sang ila mga sala. 78 Kay ang aton Dios maluloy-on kag malulo. Pabutlakon niya ang adlaw sang kaluwasan sa aton, 79 kag pasilakon niya ini gikan sa langit sa tanan nga nagaestar sa madulom nga landong sang kamatayon, sa pagtuytoy sang aton mga tikang sa dalanon sang paghidait.” 80 Ang bata nagdaku kag nagbakod sa lawas kag espiritu. Nag-estar sia sa desierto tubtob sa adlaw nga nagpakita sia sa mga taga-Israel. 1 Sa sadto nga mga adlaw nagmando si Emperador Augusto nga ang tanan nga ginsakpan sang Ginharian sang Roma magpalista. 2 Ining nahauna nga pagpanglista nahanabo sang si Quirinio amo ang gobernador sang Siria. 3 Gani ang tagsatagsa nagpauli sa iya kaugalingon nga banwa sa pagpalista. 4 Halin sa banwa sang Nazaret sa Galilea, si Jose nagkadto sa Judea, sa banwa nga ginatawag Betlehem, sa diin natawo si Haring David. Nagkadto sia didto tungod kay sia kaliwat ni David. 5 Nagpalista sia upod kay Maria nga kalasalon na sa iya. Nagabusong na si Maria, 6 kag samtang didto sila sa Betlehem nag-abot ang tion nga inugbata na niya. 7 Nagbata sia sang iya panganay nga lalaki. Ginputos niya ini sang lampin kag ginpahigda sa isa ka pasungan kay wala na sing lugar para sa ila sa balay nga dalayunan. 8 Sa sadto man nga lugar may mga manugbantay sang mga karnero nga nagapulaw sa latagon sa bilog nga gab-i sa pagbantay sang ila mga panong. 9 Ang isa ka anghel sang Ginoo nagpakita sa ila, kag ang masanag nga kapawa sang Ginoo nagsilak sa ila. Hinadlukan gid sila, 10 pero ang anghel nagsiling sa ila, “Indi kamo magkahadlok! Kay nag-abot ako sa pagdala sa inyo sing maayong balita nga magahatag sing daku nga kalipay sa tanan nga mga tawo. 11 Karon gid nga adlaw natawo sa banwa ni David ang inyo Manluluwas, ang Cristo nga Ginoo! 12 Amo ini ang tanda para sa inyo: makita ninyo ang isa ka lapsag nga naputos sang lampin kag nagahigda sa isa ka pasungan.” 13 Sa hinali nagpakita ang isa ka daku nga grupo sang mga anghel sang langit kag nagbuylog sa sadto nga anghel kag nagkanta sila sini nga mga pagdayaw sa Dios: 14 “Dayawa ang Dios sa kalangitan, kag paghidait sa duta sa mga tawo nga iya nahamut-an!” 15 Sang makahalin na ang mga anghel pabalik sa langit, ang mga manugbantay sang mga karnero nagsinilingay, “Dali makadto kita sa Betlehem kag tan-awon ta ining butang nga nahanabo nga ginpahayag sang Ginoo sa aton.” 16 Gani, naglakat sila nga nagadalidali kag nakita nila si Maria kag si Jose, subong man ang lapsag nga nagahigda sa isa ka pasungan. 17 Sang makita sang mga manugbantay ang lapsag, ginpanugid nila ang ginhambal sa ila sang anghel nahanungod sini nga bata. 18 Ang tanan nga nakabati sini natingala gid sang ginpanugid sa ila sang mga manugbantay sang mga karnero. 19 Pero gintipigan ni Maria ini nga mga butang kag ginpamalandungan sa iya tagipusoon. 20 Ang mga manugbantay sang mga karnero nagbalik nga nagakanta sang mga pagdayaw sa Dios tungod sang tanan nga ila nabatian kag nakit-an, suno gid sa ginhambal sang anghel sa ila. 21 Sa ikawalo nga adlaw, sang mag-abot na ang tion nga pagatulion ang lapsag, ginhingalanan sia kay Jesus, ang ngalan nga ginhatag sang anghel sa wala pa sia ginpanamkon sang iya iloy. 22 Nag-abot ang tion nga si Jose kag si Maria kinahanglan magtuman sang seremonya sang pagpaninlo suno sa Kasugoan ni Moises. Gani, gindala nila ang bata sa Jerusalem agod ihalad sia sa Ginoo. 23 Kay nasulat sa kasugoan sang Ginoo, “Ang tagsa ka panganay nga lalaki ihalad sa Ginoo.” 24 Nagdulot man sila sing halad suno sa nasiling sa kasugoan sang Ginoo, “Isa ka pares sang tukmo, ukon duha ka kuyabog nga mga pating.” 25 Sa sadto nga tion may tawo nga nagaestar sa Jerusalem nga ang iya ngalan si Simeon. Ini nga tawo matarong kag matinuohon sa Dios, kag nagahulat sang pagluwas sa Israel. Ang Espiritu Santo yara sa iya, 26 kag nagpasalig sa iya nga indi sia mapatay sa wala pa niya makita ang ginsaad sang Ginoo nga Cristo. 27 Sa pagtuytoy sang Espiritu, si Simeon nagkadto sa Templo. Sang gindala ang bata nga si Jesus sang iya mga ginikanan sa Templo agod himuon sa iya ang ginasiling sang Kasugoan, 28 ginkugos ni Simeon ang bata kag nagpasalamat sia sa Dios nga nagasiling: 29 “Karon, O Ginoo, gintuman mo ang imo saad, kag mapataliwan mo na ang imo alagad sa paghidait. 30 Kay ang akon mga mata nakakita sang imo kaluwasan, 31 nga gin-aman mo sa atubang sang tanan nga mga katawhan: 32 Isa ka kapawa nga magapahayag sang imo kabubot-on sa mga Hentil, kag magadala sang kadungganan sa imo mga tawo nga Israelinhon.” 33 Ang amay kag iloy sang bata natingala gid sang ginpanghambal ni Simeon nahanungod sa iya. 34 Si Simeon nagbendisyon sa ila kag nagsiling kay Maria nga iloy sang bata, “Ini nga bata ginpili sang Dios nga manginkalaglagan kag manginkaluwasan sang madamo sa Israel. Sia mangintanda halin sa Dios nga pagakontrahon sang madamo, 35 kag magapahayag sang ila tinago nga mga panghunahuna. Kag ang kalisod, subong sang isa ka matalom nga espada, magatuhog sang imo kaugalingon nga tagipusoon.” 36 May propeta nga babayi nga si Ana nga anak ni Fanuel gikan sa tribo ni Aser. Sia isa ka tigulang nga pito ka tuig lang ang ila pagpuyo sang iya bana kag mabalo sia. 37 Otsentay kwatro na ka tuig ang iya edad kag wala gid sia maghalin sa Templo. Sa adlaw kag gab-i nagasimba sia sa Dios nga nagapuasa kag nagapangamuyo. 38 Sa sadto gid nga takna nag-abot sia kag nagpasalamat sa Dios, kag nagpanugid sia nahanungod sa bata sa tanan nga mga tawo nga nagahulat sang paghilway sang Dios sa Jerusalem. 39 Sang matuman na ni Jose kag ni Maria ang tanan suno sa Kasugoan sang Ginoo, nagbalik sila sa Nazaret sa ila ginaestaran nga banwa sa Galilea. 40 Ang bata nagtubo kag nagbakod, nga napun-an sang kaalam, kag ang Dios nahamuot sa iya. 41 Tuigtuig ang mga ginikanan ni Jesus nagakadto sa Jerusalem sa Piesta sang Pascua. 42 Sang dose na ka tuig ang edad ni Jesus nagpamiesta sila subong sang kinaandan nga ginahimo nila. 43 Sang tapos na ang piesta nagpauli sila, pero ang bata nga si Jesus nagpabilin sa Jerusalem nga wala matalupangdi sang iya mga ginikanan. 44 Naghunahuna sila nga yara man lang sia upod sa ila mga kaupdanan, gani nakapanglakaton na sila sing isa ka adlaw kag dayon ginpangita nila sia sa ila mga pariente kag mga abyan. 45 Wala nila sia makita, gani nagbalik sila sa Jerusalem sa pagpangita sa iya. 46 Sa ikatlo nga adlaw nakita nila sia sa Templo nga nagapungko upod sa mga manunodlo nga Judio nga nagapamati kag nagapamangkot sa ila. 47 Ang tanan nga nakabati sa iya natingala gid sa iya kaalam kag mga sabat. 48 Natingala ang iya mga ginikanan sang makita nila sia, kag ginsingganan sia sang iya iloy, “Noy, ngaa man nga ginhimo mo ini sa amon? Tan-awa bala, nalisdan gid kami ni tatay mo sa pagpangita sa imo.” 49 Nagsabat sia sa ila, “Ngaa bala nga ginapangita gid ninyo ako? Wala bala kamo makahibalo nga kinahanglan nga yara ako sa balay sang akon Amay?” 50 Pero wala sila makahangop sang ginhambal niya sa ila. 51 Gani si Jesus nag-upod sa ila pabalik sa Nazaret, sa diin nagmatinumanon sia sa ila. Ang iya iloy nagtipig sini tanan nga mga butang sa iya tagipusoon. 52 Si Jesus nagtubo sa panglawason kag sa kaalam kag nahamut-an sang Dios kag sang mga tawo. 1 Karon ika-15 na nga tuig sang paggahom ni Emperador Tiberio; si Poncio Pilato amo ang gobernador sang Judea, si Herodes ang pangulo sang Galilea, kag si Felipe nga iya utod ang pangulo sang rehiyon sang Iturea kag Traconite; si Lisanias ang pangulo sang Abilinia, 2 kag si Anas kag si Caifas amo ang Pinakamataas nga mga Pari. Sa amo nga tion ang Dios nagpadala sang iya mensahe kay Juan nga anak ni Zacarias nga nagaestar sa desierto. 3 Gani nagpanglakaton sia sa bug-os nga kadutaan sang Jordan nga nagawali, “Untati ninyo ang pagpakasala kag magpabautiso, kag ang Dios magapatawad sang inyo mga sala.” 4 Ini suno sa ginsulat ni Isaias nga propeta sa iya libro: “May nagawali sang mabaskog sa desierto: ‘Amana ninyo ang alagyan para sa Ginoo, maghimo kamo sing tadlong nga dalan nga iya pagaagyan! 5 Ang tagsa ka nalupyakan tampukan, ang tagsa ka bukid kag bakulod tapanon, ang tiko nga mga dalan tadlungon, kag ang batsihon nga mga dalan kaayuhon. 6 Ang tanan nga mga katawhan makakita sang kaluwasan sang Dios!’” 7 Madamo nga mga tawo ang nagkadto kay Juan agod mabautisohan niya sila. Nagsiling sia sa ila, “Mga kaliwat sang man-og! Sin-o ang nagsiling sa inyo nga makapalagyo kamo sa silot sang Dios nga madali na lang mag-abot? 8 Pamatud-i sa inyo mga buhat nga nagbiya kamo sa inyo mga sala. Indi kamo magsiling sa inyo mga kaugalingon nga si Abraham isa sang inyo mga kaliwat kay ginasiling ko sa inyo nga ang Dios makahimo sing mga kaliwat para kay Abraham halin sa sini nga mga bato! 9 Ang Dios handa na sa pagwasay sang mga kahoy sa ila mga gamot. Gani ang tagsa ka kahoy nga wala nagapamunga sing maayo pagatapson kag idap-ong sa kalayo.” 10 Ang mga tawo namangkot sa iya, “Ti, ano karon ang amon himuon?” 11 Nagsabat sia, “Ang bisan sin-o sa inyo ang may duha ka panid nga bayu ihatag niya ang isa sa wala sing bayu, kag ang bisan sin-o sa inyo ang may kalan-on maghatag sa iya nga wala sing kalan-on.” 12 May mga manugsukot sang buhis nga nag-abot sa pagpabautiso, kag nagpamangkot sila sa iya, “Manunodlo, ano ang himuon namon?” 13 Nagsabat sia sa ila, “Indi kamo magsukot sing sobra sang sa ginasugo sa inyo.” 14 May mga soldado nga nagpamangkot man sa iya, “Ti, kami iya, ano ang amon himuon?” Nagsabat sia sa ila, “Indi kamo magkuha sang kwarta bisan kay sin-o sa pakusog nga paagi ukon sa pagbutangbutang. Magkuntento kamo sang inyo sweldo.” 15 Nagdugang na gid ang pagpaabot sang mga tawo, kag nagpamangkot sila sa ila mga panghunahuna, kon si Juan bala amo na ayhan ang Cristo. 16 Gani si Juan nagsiling sa ila tanan, “Ginabautisohan ko kamo sang tubig, pero may isa nga magaabot nga mas gamhanan pa sang sa akon. Indi gani ako takos sa paghubad sang higot sang iya mga sandalyas. Pagabautisohan niya kamo sang Espiritu Santo kag sang kalayo. 17 Ginauyatan na niya ang iya inugpahangin sa pagpain sang tinggas sa upa. Dayon pagatipunon niya ang tinggas nga uyas sa iya bodega, pero pagasunogon niya ang upa sa kalayo nga indi gid mapalong.” 18 Gani sa madamo kag nagkalainlain nga paagi nagwali si Juan sang Maayong Balita sa mga tawo. 19 Pero ginsaway niya si Herodes nga Gobernador tungod kay ginpuyo niya si Herodias nga asawa sang iya utod, kag tungod sang madamo nga mga kalautan nga nahimo niya. 20 Dayon si Herodes naghimo pa gid sing malain nga butang paagi sa pagpabilanggo kay Juan. 21 Karon sang mabautisohan na ang tanan nga mga tawo, si Jesus ginbautisohan man. Sang nagapangamuyo sia, nag-abri ang langit 22 kag ang Espiritu Santo sa dagway sang pating nagkunsad sa iya. Dayon may isa ka tingog halin sa langit nga nagasiling, “Ikaw ang akon hinigugma nga Anak. Nalipay gid ako sa imo.” 23 Sang pagsugod ni Jesus sang iya bulohaton mga traynta na ka tuig ang iya edad. Abi sang mga tawo, anak sia ni Jose nga anak ni Eli. 24 Si Eli anak ni Matat, si Matat anak ni Levi, si Levi anak ni Melqui, si Melqui anak ni Jane, si Jane anak ni Jose, 25 si Jose anak ni Matitias, si Matatias anak ni Amos, si Amos anak ni Nahum, si Nahum anak ni Esli, si Esli anak ni Nagge, 26 si Nagge anak ni Maat, si Maat anak ni Matatias, si Matatias anak ni Semein, si Semein anak ni Jose, si Jose anak ni Joda, 27 si Joda anak ni Joanan, si Joanan anak ni Resa, si Resa anak ni Zorobabel, si Zorobabel anak ni Salatiel, si Salatiel anak ni Neri, 28 si Neri anak ni Melqui, si Melqui anak ni Adi, si Adi anak ni Cosam, si Cosam anak ni Elmadam, si Elmadam anak ni Er, 29 si Er anak ni Josue, si Josue anak ni Eliezer, si Eliezer anak ni Jorim, si Jorim anak ni Matat, si Matat anak ni Levi, 30 si Levi anak ni Simeon, si Simeon anak ni Judas, si Judas anak ni Jose, si Jose anak ni Jonam, si Jonam anak ni Eliaquim, 31 si Eliaquim anak ni Melea, si Melea anak ni Mena, si Mena anak ni Matata, si Matata anak ni Natan, si Natan anak ni David, 32 si David anak ni Jesse, si Jesse anak ni Obed, si Obed anak ni Booz, si Booz anak ni Salmon, si Salmon anak ni Naason, 33 si Naason anak ni Aminadab, si Aminadab anak ni Admin, si Admin anak ni Arni, si Arni anak ni Ezron, si Ezron anak ni Fares, si Fares anak ni Juda, 34 si Juda anak ni Jacob, si Jacob anak ni Isaac, si Isaac anak ni Abraham, si Abraham anak ni Tera, si Tera anak ni Nahor, 35 si Nahor anak ni Serug, si Serug anak ni Reu, si Reu anak ni Peleg, si Peleg anak ni Eber, si Eber anak ni Sela, 36 si Sela anak ni Cainan, si Cainan anak ni Arfaxad, si Arfaxad anak ni Sem, si Sem anak ni Noe, si Noe anak ni Lamec, 37 si Lamec anak ni Metusela, si Metusela anak ni Enoc, si Enoc anak ni Jared, si Jared anak ni Mahalaleel, si Mahalaleel anak ni Cainan, 38 si Cainan anak ni Enos, si Enos anak ni Set, si Set anak ni Adan kag si Adan anak sang Dios. 1 Si Jesus nga napun-an sang Espiritu Santo nagbalik halin sa Jordan, kag gindala sia sang Espiritu sa desierto, 2 sa diin ginsulay sia sang Yawa sa sulod sang kwarenta ka adlaw. Wala sia magkaon sa sulod sina nga mga inadlaw, kag sa tapos sadto gingutom sia. 3 Ang Yawa nagsiling sa iya, “Kon ikaw ang Anak sang Dios, sugoa ining bato nga mangintinapay.” 4 Pero nagsabat si Jesus, “Ang kasulatan nagasiling, ‘Indi lamang sa tinapay mabuhi ang tawo.’” 5 Dayon gindala sia sang Yawa sa isa ka mataas nga lugar kag ginpakita sa iya sa isa ka pamisok ang tanan nga mga ginharian sang kalibutan. 6 Nagsiling ang Yawa sa iya, “Ihatag ko sa imo ining tanan nga kagamhanan kag kamanggaran. Gintugyan ini tanan sa akon kag sarang ko ini mahatag sa bisan kay sin-o nga luyag ko hatagan. 7 Gani ini tanan mangin-imo kon magsimba ka sa akon.” 8 Nagsabat si Jesus, “Ang kasulatan nagasiling, ‘Magsimba ka sa Ginoo nga imo Dios kag sia lang ang imo alagaron!’” 9 Dayon gindala sia sang Yawa sa Jerusalem, kag ginpatindog sia sa pinakamataas nga bahin sang Templo kag nagsiling sa iya, “Kon ikaw ang Anak sang Dios, lukso ka paidalom. 10 Kay ang kasulatan nagasiling, ‘Ang Dios magasugo sang iya mga anghel sa pagbantay sa imo’. 11 Kag nagasiling pa gid, ‘Bayawon ka nila sa ila mga kamot agod indi masamad bisan pa ang imo mga tiil sa mga bato.’” 12 Pero nagsabat si Jesus sa iya, “Ang kasulatan nagasiling, ‘Indi mo pagsulayon ang Ginoo nga imo Dios.’” 13 Sang matapos sang Yawa ang tanan nga paagi sang pagsulay, ginbayaan niya anay si Jesus tubtob nga may kahigayunan na man sia. 14 Dayon si Jesus nagbalik sa Galilea, kag ang gahom sang Espiritu Santo yara sa iya. Ang balita nahanungod sa iya naglapnag sa palibot nga mga lugar. 15 Nagpanudlo sia sa ila mga sinagoga kag gindayaw sia sang tanan. 16 Dayon si Jesus nagkadto sa Nazaret, sa diin sia nagdaku, kag sang Adlaw nga Inugpahuway nagkadto sia sa sinagoga suno sa iya kinaandan nga ginahimo. Nagtindog sia sa pagbasa sang mga Kasulatan 17 kag ginhatag sa iya ang libro ni Isaias nga propeta. Ginbukad niya ini kag nakita niya ang bahin diin nasulat ang masunod: 18 “Ang Espiritu sang Ginoo yari sa akon, tungod kay ginpili niya ako sa pagwali sang maayong balita sa mga imol. Ginpadala niya ako sa pagpahibalo sang kahilwayan sa mga bihag, kag sa pag-ayo sang panulok sang mga bulag, sa paghilway sang mga ginapigos, 19 kag sa pagpahibalo nga ang tion nag-abot na nga ang Ginoo magaluwas sang iya mga katawhan.’” 20 Gintakop ni Jesus ang libro, gin-uli sa manugbulig, kag nagpungko. Ang tanan nga mga tawo sa sinagoga nagtulok sa iya. 21 Nagsugod sia sa paghambal sa ila, “Ini nga dinalan sang kasulatan natuman karon nga adlaw samtang ginapamatian ninyo ang pagbasa sini.” 22 Gindayaw sia sang tanan, kag natingala sila sang matahom nga mga pulong nga iya ginhambal. Nagsiling sila, “Indi bala sia anak ni Jose?” 23 Nagsiling si Jesus sa ila, “Sa walay duhaduha magasiling kamo sa akon sining hulobaton, ‘Manugbulong, ayuha ang imo kaugalingon.’ Kag magasiling man kamo sa akon, ‘Abi, himua man diri sa imo kaugalingon nga banwa ang nabatian namon nga ginhimo nimo sa Capernaum.’” 24 Kag nagsiling pa gid si Jesus, “Nagasiling ako sa inyo: wala sing propeta nga ginabaton sa iya kaugalingon nga banwa. 25 Pamatii ninyo ako: matuod gid nga madamo ang mga babayi nga balo sa Israel sang panahon ni Elias, sang wala gid mag-ulan sa sulod sang tatlo ka tuig kag anom ka bulan kag may daku nga tiggulotom sa bug-os nga duta. 26 Pero si Elias wala ginpadala sa bisan kay sin-o sa ila, kundi sa babayi lang nga balo nga nagaestar sa Sarepta sa duta sang Sidon. 27 Kag may madamo nga mga aruon sa Israel sang panahon ni Eliseo nga propeta, pero wala gid sing isa sa ila nga gin-ayo, kundi si Naaman lang nga taga-Siria.” 28 Ang tanan nga mga tawo sa sinagoga naakig gid sang pagkabati nila sini. 29 Nagtindog sila kag ila ginganoy si Jesus pa gwa sa banwa, kag gindala nila sia sa ibabaw sang bakulod sa diin ang ila banwa napasad, agod ila sia itiklod sa pil-as. 30 Pero si Jesus nag-agi sa tunga nila, kag naglakat. 31 Dayon si Jesus nagkadto sa Capernaum, isa ka banwa sang Galilea, sa diin nagpanudlo sia sa mga tawo sa Adlaw nga Inugpahuway. 32 Natingala gid sila sang iya pagpanudlo, tungod kay naghambal sia nga may awtoridad. 33 May tawo didto sa sinagoga nga ginagamhan sang demonyo, kag nagsinggit sia sa mabaskog nga tingog, 34 “A! Jesus nga taga-Nazaret, ano ang labot mo sa amon? Nag-abot ka bala sa paglaglag sa amon? Nahibal-an ko kon sin-o ka: ikaw ang Balaan nga ginpadala sang Dios!” 35 Ginmanduan ni Jesus ang malaut nga espiritu nga nagasiling, “Maghipos ka, kag maggwa ka sa tawo!” Gintumba sang demonyo ang tawo sa atubang sang tanan. Naggwa sia sa tawo kag wala niya sia mahalitan. 36 Tanan sila natingala gid kag nagsinilingay, “Ano bala nga sahi sang mga pulong ini? Ini nga tawo nagamando nga may awtoridad kag gahom sa malaut nga mga espiritu kag nagagwa sila!” 37 Kag ang balita nahanungod kay Jesus naglapnag sa tanan nga mga lugar sa palibot nga rehiyon. 38 Si Jesus naggwa sa sinagoga kag nagkadto sa balay ni Simon. Ang ugangan nga babayi ni Simon nagamasakit nga may mataas nga hilanat, gani ginpangabay nila si Jesus sa pag-ayo sa iya. 39 Ginkadtuan sia ni Jesus kag nagtindog sia sa tupad sang iya higdaan, kag ginmanduan ang hilanat nga maghalin sa iya. Nag-ayo sia sa iya hilanat kag sa gilayon nagbangon sia kag nag-amuma sa ila. 40 Sang makatunod na ang adlaw, ang tanan nga nagamasakit sa nagkalainlain nga mga balatian gindala sang ila mga abyan sa kay Jesus. Si Jesus nagtungtong sang iya mga kamot sa tagsatagsa sa ila kag gin-ayo niya sila tanan. 41 Ang mga demonyo naggulowa man sa madamo nga mga tawo, kag nagsilinggit, “Ikaw ang Anak sang Dios!” Ginmanduan ni Jesus ang mga demonyo kag wala niya sila pagtugoti sa paghambal, tungod kay nakahibalo sila nga sia amo ang Cristo. 42 Sang pagbutlak sang adlaw, si Jesus naggwa sa banwa kag nagkadto sa maligwin nga lugar. Ang mga tawo nagpangita sa iya, kag sang makita nila sia nagtinguha sila sa paghawid sa iya. 43 Pero nagsiling si Jesus sa ila, “Kinahanglan iwali ko ang Maayong Balita nahanungod sang paghari sang Dios sa iban man nga mga banwa, tungod kay ginpadala ako sa sini nga katuyoan.” 44 Gani nagpangwali sia sa mga sinagoga sa bug-os nga pungsod. 1 Isa sadto ka adlaw, si Jesus nagatindog sa baybayon sang Linaw sang Genesaret. Ang mga tawo nagdinaguso pakadto sa iya sa pagpamati sang pulong sang Dios. 2 Nakita niya ang duha ka sakayan nga yara na sa higad sang linaw, kag ang mga mangingisda nakapanaog na sa paghugas sang ila mga pukot. 3 Ang isa ka sakayan iya ni Simon. Ginsakyan ini ni Jesus kag ginpangabay niya si Simon nga itulak sing diutay ang sakayan halin sa baybayon. Nagpungko si Jesus sa sakayan kag nagpanudlo sa mga tawo. 4 Sa tapos sia makahambal, nagsiling sia kay Simon, “Magpalawod ka kag ang imo mga kaupod kag iladlad ang inyo pukot, agod makakuha kamo sang mga isda.” 5 Si Simon nagsabat, “Manunodlo, nagpamukot kami sa bug-os gid nga gab-i kag wala gid kami sing may nakuha. Pero kon amo ina ang siling mo, iladlad ko ang pukot.” 6 Ginladlad nila ang pukot kag nakakuha sila sing madamo nga isda sa bagay nga ang ila mga pukot daw magisi na. 7 Gani ginpaypay nila ang ila mga kaupod sa isa ka sakayan sa pagpalapit kag sa pagbulig sa ila. Nagpalapit sila kag ginpuno nila ang duha ka sakayan sang isda sa bagay nga daw malunod na sila. 8 Sang makita ni Simon Pedro ang natabo, nagluhod sia sa atubang ni Jesus kag nagsiling, “Palayo ka sa akon, Ginoo, kay makasasala ako nga tawo!” 9 Sia kag ang tanan niya nga mga kaupdanan natingala gid sa kadamo sang isda nga ila nakuha. 10 Ang mga kaupod ni Simon nga si Santiago kag si Juan, nga mga anak ni Zebedeo, natingala man. Si Jesus nagsiling kay Simon, “Indi ka magkahadlok. Sugod karon magapangisda ikaw sang mga tawo.” 11 Ginpatakas nila ang mga sakayan, ginbayaan nila ang tanan kag nagsunod kay Jesus. 12 Sang isa ka tion si Jesus didto sa isa ka banwa sa diin may isa ka tawo nga puno sang aro ang iya bug-os nga lawas. Sang pagkakita niya kay Jesus naghapa sia sa duta kag nagpakitluoy sa iya, “Sir, kon luyag mo, sarang mo ako maayo!” 13 Gin-untay ni Jesus ang iya kamot kag gintandog sia nga nagasiling, “Luyag ko! Mag-ayo ka!” Sa gilayon nag-ayo sia sa iya balatian. 14 Kag ginmanduan sia ni Jesus, “Indi ka magpanugid sini bisan kay sin-o, kundi kadto ka sa pari kag ipatan-aw ang imo kaugalingon. Dayon maghalad ka suno sa ginsugo ni Moises sa pagpamatuod sa mga tawo nga maayo ka na.” 15 Pero ang balita nahanungod kay Jesus naglapnag pa gid, kag madamo nga mga tawo ang nag-abot sa pagpamati sa iya kag sa pagpabulong sang ila mga balatian. 16 Pero sa masunson nagakadto sia sa maligwin nga mga lugar sa diin nagpangamuyo sia. 17 Isa ka adlaw sang si Jesus nagapanudlo, may mga Fariseo kag mga manunodlo sang Kasugoan nga nagapungko didto. Nagikan sila sa kabanwahanan sang Galilea kag Judea kag sa Jerusalem. Ang gahom sang Ginoo yara kay Jesus sa pagpang-ayo sang masakiton. 18 May mga tawo nga nagayayong sang isa ka tawo nga paralitiko nga yara sa iya higdaan. Nagtinguha sila sa pagsulod sa balay agod ibutang nila ang paralitiko sa atubang ni Jesus, 19 pero wala sila sang alagyan sa pagdala sa iya pasulod tungod kay nagaginutok ang mga tawo. Gani gindala nila sia sa ibabaw sang atop. Ginguhaban nila ang atop nga tisa, kag gintunton nila sia sa iya higdaan sa atubang ni Jesus sa tunga sang mga tawo. 20 Sang makita ni Jesus kon daw ano kadako sang ila pagtuo, nagsiling sia sa paralitiko, “Abyan, ginapatawad ang imo mga sala.” 21 Ang mga manunodlo sang Kasugoan kag ang mga Fariseo nagmuno sa ila kaugalingon, “Sin-o bala ini nga tawo nga nagapasipala sa Dios? Wala sing tawo nga makapatawad sang mga sala, kundi ang Dios lamang!” 22 Si Jesus nga nakatungkad sang ila mga painuino nagsiling sa ila, “Ngaa bala nagapainuino kamo sing subong sina? 23 Diin bala ang mas mahapos isiling, ‘Ginapatawad ang imo mga sala,’ ukon ang pagsiling, ‘Tindog ka kag maglakat’? 24 Karon pamatud-an ko sa inyo, nga ang Anak sang Tawo may awtoridad sa duta sa pagpatawad sang mga sala.” Gani nagsiling sia sa paralitiko, “Nagasiling ako sa imo, tindog ka, dalha ang imo higdaan kag magpauli!” 25 Sa gilayon nagtindog ang tawo sa atubang nila, nagkuha sang iya higdaan kag nagpauli nga nagadayaw sa Dios. 26 Ang tanan natingala gid! Sa daku nga kahadlok nagdayaw sila sa Dios nga nagasiling, “Daw ano ka makatilingala nga mga butang ang aton nakita karon nga adlaw!” 27 Sa tapos sini naggwa si Jesus kag nakita niya si Levi nga isa ka manugsukot sang buhis nga nagapungko sa iya opisina. Nagsiling si Jesus sa iya, “Upod ka sa akon.” 28 Nagtindog si Levi, ginbayaan niya ang tanan kag nagsunod sa iya. 29 Dayon si Levi naghiwat sing daku nga punsyon sa iya balay para kay Jesus, kag didto upod nila ang madamo nga mga manugsukot sang buhis kag iban pa nga mga tawo. 30 May mga Fariseo kag mga manunodlo sang Kasugoan nga kaupod nila nga nagreklamo sa mga gintuton-an ni Jesus. Nagpamangkot sila, “Ngaa bala nga nagakaon kamo kag nagainom upod sa mga manugsukot sang buhis kag sa iban nga mga makasasala?” 31 Si Jesus nagsabat sa ila, “Ang mga tawo nga may maayo sang lawas wala nagakinahanglan sang manugbolong, kundi ang mga nagamasakit lang. 32 Wala ako nag-abot sa pagtawag sang mga matarong, kundi sang mga makasasala sa paghinulsol.” 33 May mga tawo nga nagsiling kay Jesus, “Ang mga gintuton-an ni Juan kag ang mga gintuton-an sang mga Fariseo nagapuasa kag nagapangamuyo sing masunson, pero ang imo mga gintuton-an padayon nga nagakaon kag nagainom.” 34 Nagsabat si Jesus sa ila, “Mapapuasa bala ninyo ang mga inagda sa kasal samtang yara pa ang nobyo kaupod nila? 35 Pero magaabot ang tion nga ang nobyo kuhaon sa ila, kag dayon magapuasa sila sa sadto nga mga adlaw.” 36 Si Jesus nagsugid sa ila sini man nga palaanggiran: “Wala sing tawo nga nagagunting sa bag-o nga bayu kag itukap ini sa daan nga bayu. Kon himuon niya ini, magisi niya ang bag-o nga bayu kag ang tinabas nga bag-o indi nagakabagay sa daan. 37 Wala man sing tawo nga nagasulod sang bag-o nga bino sa daan nga mga sulodlan nga panit. Kon himuon niya ini, ang bino nga bag-o magabusdik sang sulodlan nga panit, ang bino mauyang kag ang sulodlan nga panit indi mapuslan. 38 Sa baylo, ang bag-o nga bino dapat isulod sa bag-o nga sulodlan nga panit! 39 Kag wala man sing bisan sin-o nga maluyag sang bag-o nga bino sa tapos sia makainom sang daan nga bino. Kay nagasiling sia, ‘Ang daan nga bino mas maayo.’” 1 Sang isa ka Adlaw nga Inugpahuway, si Jesus nag-agi sa kaumhan sang trigo. Ang iya mga gintuton-an nagpangutol sang mga uhay, ginligis nila ini sa ila mga kamot kag ginkaon ang mga uyas. 2 May mga Fariseo nga nagpamangkot, “Ngaa bala ginahimo ninyo ang ginadumilian sang aton Kasugoan sa Adlaw nga Inugpahuway?” 3 Nagsabat si Jesus sa ila, “Wala bala ninyo mabasahi ang ginhimo ni David sang sia kag ang iya mga kaupdanan gingutom? 4 Nagsulod sia sa balay sang Dios, ginkuha niya ang tinapay nga nahalad sa Dios, ginkaon ini, kag ginhatagan man niya ang iya mga kaupdanan, bisan indi tugot sa bisan kay sin-o ang pagkaon sini luas lamang sa mga pari.” 5 Kag si Jesus nagsiling sa ila, “Ang Anak sang Tawo amo ang Ginoo sang Adlaw nga Inugpahuway.” 6 Sang isa naman ka Adlaw nga Inugpahuway, nagsulod si Jesus sa sinagoga kag nagpanudlo. May tawo didto nga ang iya kamot nga tuo naitus. 7 May mga manunodlo sang Kasugoan kag mga Fariseo nga nagapangita sing kabangdanan sa pagsumbong kay Jesus. Gani ginpanilagan nila sia sing maid-id kon bala magapang-ayo sia sa Adlaw nga Inugpahuway. 8 Ugaling si Jesus nakahibalo sang ila mga panghunahuna kag nagsiling sia sa tawo nga naitus ang iya kamot, “Tindog ka kag magpatunga.” Ang tawo nagtindog kag nagpatunga. 9 Dayon si Jesus nagsiling sa ila, “Mamangkot ako sa inyo: Ano ang ginatugot sang aton Kasugoan sa Adlaw nga Inugpahuway nga himuon ta? Ang magbulig bala ukon ang maghalit? Ang magluwas sang kabuhi sang isa ka tawo ukon ang magpatay?” 10 Gintulok niya sila tanan kag nagsiling sa tawo, “Untaya ang imo kamot.” Gin-untay niya ang iya kamot, kag nag-ayo ini liwat. 11 Pero naakig gid sila, kag ginhambalan nila kon ano ang ila himuon kay Jesus. 12 Sa sadto nga tion nagtaklad si Jesus sa isa ka bakulod kag didto nagpangamuyo sa Dios sa bilog nga gab-i. 13 Sang pagkaaga gintawag niya ang iya mga gintuton-an, kag nagpili sia sing dose nga gintawag niya nga mga apostoles. 14 Ini sila amo ang masunod: si Simon nga ginhingalanan niya kay Pedro, kag ang iya utod nga si Andres; si Santiago kag si Juan, si Felipe kag si Bartolome, 15 si Mateo kag si Tomas, si Santiago nga anak ni Alfeo kag si Simon nga gintawag nga makipungsodnon, 16 si Judas nga anak ni Santiago kag si Judas Iscariote nga nangintraidor. 17 Sang nagdulhog si Jesus halin sa bakulod kaupod sang iya mga apostoles, nagtindog sia sa matapan nga lugar kaupod ang iya madamo nga mga gintuton-an. Didto may madamo nga mga tawo halin sa Judea, Jerusalem kag mga banwa sa baybayon sang Tiro kag Sidon. 18 Nagkadto sila didto sa pagpamati kay Jesus kag sa pagpabulong sang ila mga balatian. Ang mga ginatublag sang malaut nga mga espiritu nagkadto man kag ginpang-ayo. 19 Ang tanan nga mga tawo nagtinguha sa pagtandog sa iya, kay may gahom nga nagagwa sa iya kag nagaayo sa ila tanan. 20 Gintulok ni Jesus ang iya mga gintuton-an kag ginsingganan: “Malipayon kamo nga mga imol, kay inyo ang Ginharian sang Dios! 21 “Malipayon kamo nga ginagutom karon, kay pagabusgon kamo! “Malipayon kamo nga nagahibi karon, kay magakadlaw kamo! 22 “Malipayon kamo kon ang mga tawo magdumot sa inyo, magsikway sa inyo, magpasipala sa inyo, kag magtawag sa inyo nga malaut tungod sa Anak sang Tawo! 23 Magkasadya kamo kon ina matabo kag maghinugyaw, tungod kay daku ang inyo balos sa langit. Kay sang una, amo man ini ang ginhimo sang ila mga katigulangan sa mga propeta. 24 “Pero makaluluoy man kamo nga mga manggaranon karon, nga nakaagom na sang masulhay nga pagpangabuhi! 25 “Makaluluoy man kamo nga mga busog karon, kay gutomon kamo! “Makaluluoy man kamo nga nagakadlaw karon, kay magapangasubo kag magahibi kamo! 26 “Makaluluoy man kamo kon ang tanan nga mga tawo magdayaw sa inyo, kay amo man ini ang ginhimo sang ila mga katigulangan sa di-matuod nga mga propeta. 27 “Pero nagasiling ako sa inyo nga nagapamati sa akon: Higugmaa ang inyo mga kaaway, ayuhi ang mga nagadumot sa inyo, 28 pakamaayuha ang mga nagapakamalaut sa inyo, kag pangamuyoi ang nagatratar sing malain sa inyo. 29 Kon may magtampa sa imo sa pihak nga guya, itaya man ang pihak. Kon may magkuha sang imo kunop, ihatag man pati ang imo bayu. 30 Hatagi ang nagapangayo sa imo, kag kon may magkuha sang imo mga pagkabutang, indi na pagbawia ina sa iya. 31 Himua ninyo sa mga tawo ang luyag ninyo nga himuon man nila sa inyo. 32 “Kon ang ginahigugma ninyo amo man lang ang nagahigugma sa inyo, ano bala nga kaayuhan ang inyo nahimo? Bisan gani ang mga makasasala nagahigugma sa mga nagahigugma sa ila. 33 Kag kon ang ginahimuan ninyo sing maayo amo man lang ang nagahimo sing maayo sa inyo, ano bala nga kaayuhan ang inyo nahimo? Bisan pa gani ang mga makasasala nagahimo man sina! 34 Kag kon ang ginapahulam ninyo amo man lang ang inyo ginalauman nga makabayad sa inyo, ano bala nga kaayuhan ang inyo nahimo? Bisan gani ang mga makasasala nagapahulam man sa mga makasasala kag sila ginabayaran sang amo man nga kantidad. 35 Indi amo ina! Higugmaa ang inyo mga kaaway kag himua ang maayo sa ila. Magpahulam kamo nga wala nagapaabot nga bayaran. Dayon magabaton kamo sing daku nga balos, kag mangin mga anak kamo sang Labing Mataas nga Dios. Kay maalwan sia sa mga tawo nga walay kabalaslan kag mga malaut. 36 Magmaluloy-on kamo, subong nga ang inyo Amay maluloy-on. 37 “Indi kamo maghukom sa iban, kag ang Dios indi man maghukom sa inyo. Indi kamo magkondenar sa iban, kag ang Dios indi man magkondenar sa inyo. Magpatawad kamo sa iban, kag ang Dios magapatawad man sa inyo. 38 Magpanghatag kamo sa iban, kag ang Dios magahatag man sa inyo. Ang ihatag sa inyo nasukob sing maayo, nadasok, nauyog, kag nagaawas. Ang Dios magabutang sini sa imo sabak. Kay ang ginagamit ninyo nga talaksan para sa iban amo man ang talaksan sang Dios para sa inyo.” 39 Kag si Jesus nagsugid sa ila sini nga palaanggiran: “Ang isa ka bulag indi makatuytoy sa isa man ka bulag. Kon himuon niya ini, sila nga duha madagdag sa kanal. 40 Wala sing estudyante nga maglabaw pa sang sa iya maestro, pero kon matapos na sang isa ka estudyante ang iya kurso, manginsubong na sia sang iya maestro. 41 “Ngaa bala ginahimutaran mo ang diutay nga puling sa mata sang imo utod, pero wala mo ginasapak ang puling nga daw troso kadako sa imo kaugalingon nga mata? 42 Paano ang pagsiling mo sa imo utod, ‘Utod, ipakuha sa akon ang diutay nga puling sa imo mata,’ pero indi gani ikaw makakita sang puling nga daw troso kadako sa imo kaugalingon nga mata? Hipokrito ka! Kuhaa anay ang puling nga daw troso kadako sa imo kaugalingon nga mata kag dayon makakita ka sang maathag sa pagkuha sang diutay nga puling sa mata sang imo utod. 43 “Ang maayo nga kahoy wala nagapamunga sing malain nga bunga, ukon ang malain nga kahoy wala nagapamunga sing maayo nga bunga. 44 Ang tagsa ka kahoy makilala mo sa iya bunga. Wala kamo nagapamupo sing mga higos sa mga talungon, kag wala man kamo nagapamupo sing mga ubas sa mga sapinit. 45 Ang maayo nga tawo nagapagwa sang maayo nga mga butang tungod sang maayo nga manggad nga yara sa iya tagipusoon, kag ang malain nga tawo nagapagwa sang malain nga mga butang tungod sang malain nga manggad nga yara sa iya tagipusoon. Kay kon ano ang sulod sang tagipusoon amo man ang ginahambal sang baba. 46 “Ngaa ginatawag ninyo ako, ‘Ginoo, Ginoo,’ kag wala ninyo ginahimo ang akon ginasiling sa inyo? 47 Ipakita ko sa inyo kon daw ano ang tagsatagsa nga nagapalapit sa akon, kag nagapamati sang akon mga pulong kag nagatuman sini. 48 Kaangay sia sang isa ka tawo nga nagpatindog sang balay. Nagkutkot sia sing madalom kag iya ginpasad ang sadsaran sa igang. Ang suba nagbaha kag ang tubig nagsampi sa sina nga balay, pero wala ini makauyog sa balay tungod kay napasad ini sing malig-on. 49 Pero ang bisan sin-o nga nagapamati sang akon mga pulong kag wala nagatuman sini kaangay sia sang isa ka tawo nga nagpatindog sang iya balay sa duta, nga wala nagpasad sing sadsaran. Sang ginbahaan ini nga balay natumba ini sa gilayon, kag nawasdak.” 1 Sa tapos ni Jesus mahambal ini tanan nga mga butang sa mga tawo, nagkadto sia sa Capernaum. 2 Ang kapitan nga Romanhon didto may isa ka suloguon nga palangga gid niya. Ini nga suloguon nagamasakit kag tagumatayon. 3 Sang pagkabati sang kapitan nahanungod kay Jesus, ginpadala niya ang pila ka mga katigulangan sang mga Judio sa pagpangabay kay Jesus nga magkari kag ayuhon ang iya suloguon. 4 Nagkadto sila kay Jesus kag nagpakitluoy gid sa iya: “Ini nga kapitan takos gid sang imo bulig. 5 Kay nagahigugma sia sang aton mga katawhan kag sia gid ang nagpatindog sang amon sinagoga.” 6 Gani si Jesus nag-upod sa ila. Sang malapit na si Jesus sa balay, ginpadala sang kapitan ang iya mga abyan nga silingon si Jesus, “Ginoo, indi ka na magpagamo! Indi ako takos nga magkadto ka sa akon balay, 7 kag indi man ako takos magpalapit sa imo. Pero magsiling ka lang, ‘Magaayo sia!’ kag magaayo ang akon suloguon. 8 Kay ako man tawo nga yara sa idalom sang awtoridad sang mataas nga mga opisyales, kag may mga soldado man ako nga yara sa idalom sang akon awtoridad. Ginasugo ko ining isa, ‘Lakat!’ kag nagalakat sia. Ginasugo ko inang isa, ‘Palapit!’ kag nagapalapit sia. Kag ginasugo ko ang akon suloguon, ‘Himua ini!’ kag ginahimo niya ini.” 9 Natingala si Jesus sang pagkabati niya sini. Nagliso sia kag nagsiling sa mga tawo nga nagasunod sa iya, “Nagasiling ako sa inyo, wala ako makakita sing pagtuo kasubong sini, bisan sa Israel.” 10 Sang magbalik sa balay sang kapitan ang mga ginsugo, nakita nila nga maayo na ang suloguon. 11 Sa tapos sini, si Jesus nagkadto sa banwa nga ginatawag Nain. Nag-upod sa iya ang iya mga gintuton-an kag ang madamo nga mga tawo. 12 Sang nagahinampot sia sa pwerta sang banwa, may patay nga ginayayungan pa gwa kag madamo nga mga tawo halin sa banwa ang nagakompanyar. Ang patay nga tawo amo ang bugtong nga anak sang isa ka iloy nga balo. 13 Sang pagkakita sang Ginoo sa balo naluoy gid sia kag nagsiling sa iya, “Indi ka maghibi.” 14 Dayon nagpalapit sia sa lungon kag gintandog niya ini. Ang mga nagayayong nagdulog. Si Jesus nagsiling, “Noy, nagasiling ako sa imo, bangon ka!” 15 Ang napatay nga tawo nagpungko kag naghambal, kag gintugyan sia ni Jesus sa iya iloy. 16 Ang tanan hinadlukan gid kag nagdayaw sila sa Dios nga nagasiling, “Ang isa ka gamhanan nga propeta nagpakita sa tunga naton, kag ang Dios nag-abot sa pagluwas sang iya mga tawo.” 17 Ining balita nahanungod kay Jesus naglapnag sa bug-os nga Judea kag sa palibot nga kadutaan. 18 Ginsugiran si Juan sang iya mga gintuton-an nahanungod sini tanan nga mga butang. Gintawag niya ang duha sang iya mga gintuton-an 19 kag ginpakadto sa Ginoo sa pagpamangkot sa iya, “Ikaw bala ang ginsiling ni Juan nga magaabot ukon magapaabot pa kami sing isa?” 20 Sang pagkadto nila kay Jesus nagsiling sila, “Ginpadala kami ni Juan nga manugbautiso sa pagpamangkot sa imo, ‘Ikaw bala ang ginsiling niya nga magaabot, ukon magapaabot pa kami sing isa?’” 21 Sa sadto gid nga tion ginpang-ayo ni Jesus ang madamo nga mga tawo nga may mga masakit, mga balatian kag may malaut nga mga espiritu, kag gin-ayo man niya ang madamo nga mga bulag. 22 Nagsabat sia sa mga ginpadala ni Juan, “Balik kamo kag sugiri si Juan sang inyo nakita kag nabatian: ang mga bulag makakita na, ang mga piang makalakat na, ang mga aruon nag-alayo na, ang mga bungol makabati na, ang mga patay ginbanhaw, kag ang Maayong Balita ginawali sa mga imol. 23 Daw ano ka malipayon ang wala nagapangduhaduha sa akon!” 24 Sang makahalin na ang mga ginsugo ni Juan, naghambal si Jesus sa mga tawo nahanungod kay Juan: “Ano ang ginpaabot ninyo nga makita sang pagkadto ninyo kay Juan didto sa desierto? Tigbaw bala nga ginahapayhapay sang hangin? 25 Ano bala ang ginkadto ninyo nga tan-awon? Isa bala ka tawo nga nagabayo sing malahalon? Ang mga tawo nga nagabayo sang malahalon kag ang nagaginawi sing minanggaranon makita sa mga palasyo. 26 Sugiri ninyo ako, ano gid bala ang inyo ginkadto nga tan-awon? Isa bala ka propeta? Huo, nagasiling ako sa inyo, kag labaw pa sa isa ka propeta ang inyo nakita. 27 Kay si Juan amo ang ginatumod sang kasulatan: ‘Ang Dios nagsiling, ipadala ko ang akon manugbalita nga magauna sa imo kag magaaman sang imo alagyan.’ 28 Nagasiling ako sa inyo, sa mga nagkalatawo wala sing may maglabaw pa kay Juan. Pero ang labing kubos nga nagapasakop sa paghari sang Dios mas daku pa sang sa iya.” 29 Ang tanan nga mga tawo kag ang mga manugsukot sang buhis nakabati sa iya. Sila amo ang nagtuman sang pagkamatarong nga ginapangayo sang Dios kag ginbautisohan sila ni Juan. 30 Pero ang mga Fariseo kag ang mga manunodlo sang Kasugoan nagsikway sang tinutuyo sang Dios para sa ila kag wala sila magpabautiso kay Juan. 31 “Si Jesus nagpadayon sa pagsiling, ‘Sa ano ko bala ipaanggid ang mga tawo sini nga mga inadlaw? Kaangay bala sila sang ano? 32 Kaangay sila sang mga kabataan nga nagpungko sa tiendahan kag nagasinggitanay, ‘Nagtukar kami sa inyo sing plawta, pero wala kamo magsaot. Naghaya kami, pero wala kamo maghibi.’ 33 Nag-abot si Juan nga manugbautiso kag nagpuasa kag wala mag-inom sing bino, kag kamo nagsiling, ‘Ginagamhan sia sang demonyo.’ 34 Ang Anak sang Tawo nag-abot, kag nagkaon kag nag-inom, kag kamo nagsiling, ‘Tan-awa ninyo ini nga tawo! Palakaon sia kag palahubog, abyan sang mga manugsukot sang buhis kag sang iban nga mga makasasala!’ 35 Pero ang kaalam sang Dios ginapamatud-an nga matuod sang tanan nga nagabaton sini.” 36 Si Jesus gin-agda sang isa ka Fariseo nga magkaon upod sa iya. Nagkadto si Jesus sa balay sining Fariseo kag nagpungko sia sa pagkaon didto. 37 May isa ka makasasala nga babayi nga nagaestar sa amo nga banwa. Sang pagkahibalo niya nga si Jesus nagakaon sa balay sang Fariseo, nagdala sia sang tibodtibod nga puno sang agwa. 38 Nagtindog sia sa likod nayon ni Jesus malapit sa iya tiil nga nagahibi, kag ginbasa niya ang mga tiil ni Jesus sang iya mga luha. Dayon ginpahiran niya ang mga tiil ni Jesus sang iya buhok, iya ginhalukan, kag ginbuboan ini sang agwa. 39 Sang pagkakita sini sang Fariseo nga nag-agda kay Jesus nagsiling sia sa iya kaugalingon, “Kon matuod nga ining tawo propeta, kuntani nahibal-an niya kon sin-o kag ano ka makasasala sang kabuhi sini nga babayi nga nagatandog sa iya.” 40 Si Jesus naghambal kag nagsiling sa iya, “Simon, may isugid ako sa imo.” Si Simon nagsabat, “Huo, Manunodlo, sugiri ako.” 41 Si Jesus nagsiling, “May isa ka manugpautang nga may duha ka tawo nga ginpautang. Ang isa nakautang sa iya sing 5,000 kag ang isa 500. 42 Sila nga duha indi gid makabayad, gani, wala na lang sila ginpabayad sang nagpautang sa ila. Diin sa ila nga duha ang magahigugma sing labi sa nagpautang sa ila?” 43 Si Simon nagsabat, “Sa banta ko ang nakautang sing daku kag wala na pagpabayara.” Si Jesus nagsiling, “Husto ang sabat mo.” 44 Dayon nagliso sia sa babayi samtang nagapadayon sa pagsiling kay Simon, “Nakita mo ining babayi? Nagsulod ako sa imo balay kag wala ka maghatag sa akon sing tubig para sa akon mga tiil, pero sia nagbasa sang akon mga tiil sang iya mga luha kag ginpahiran niya ini sang iya buhok. 45 Wala ka maghalok sa pag-abiabi sa akon, pero sia halin sang akon pag-abot, wala mag-untat sa paghalok sang akon mga tiil. 46 Wala mo paghaplasi sing lana nga olivo ang akon ulo, pero sia naghaplas sang akon mga tiil sang agwa. 47 Gani nagasiling ako sa imo, ang iya daku nga gugma nagapamatuod nga ang iya madamo nga mga sala napatawad na. Ang bisan sin-o nga ginpatawad sing diutay nagahigugma sing diutay.” 48 Dayon si Jesus nagsiling sa babayi, “Ang imo mga sala ginpatawad.” 49 Ang iban nga upod niya sa kalan-an nagsiling sa ila kaugalingon, “Sin-o bala ini nga tawo nga nagapatawad bisan pa sang mga sala?” 50 Pero si Jesus nagsiling sa babayi, “Ang imo pagtuo nagluwas sa imo. Maglakat ka sa paghidait.” 1 Sa tapos sadto si Jesus nagkadto sa mga banwa kag mga barangay agod magwali sang Maayong Balita nahanungod sang paghari sang Dios. Nag-upod sa iya ang dose ka mga gintuton-an 2 kag subong man ang pila ka mga babayi nga gin-ayo niya sa mga balatian kag malaut nga mga espiritu. Ang mga babayi amo sanday Maria nga ginatawag Magdalena nga gikan sa iya gintabog ni Jesus ang pito ka mga demonyo, 3 si Juana nga asawa ni Chuza nga isa ka opisyal sa korte ni Herodes; si Susana, kag madamo pa nga iban. Gingamit nila ang ila mga pagkabutang sa pagbulig kay Jesus kag sa iya mga gintuton-an. 4 Ang mga tawo nga naghalalin sa mga kabanwahanan padayon nga nagpalapit kay Jesus. Sang madamo na gid ang mga tawo nga nagtipon, nagsugid si Jesus sini nga palaanggiran: 5 “May isa ka tawo nga nagkadto sa iya uma agod sa pagsab-og sang binhi. Sang pagsab-og niya, ang iban nga binhi nagtupa sa dalan. Gintapakan ini sang mga tawo kag gintuka sang mga pispis. 6 Ang iban nagtupa sa batuhon nga duta, kag sang magtubo ini, nalaya ang tanom tungod kay mamala ang duta. 7 Ang iban nga binhi nagtupa sa duta nga may mga talungon kag ang mga talungon nagtubo upod sa tanom kag naglumos sang tanom. 8 Ang iban nga binhi nagtupa sa maayo nga duta kag nagtubo ini kag nagpatubas sing 100 ka pilo.” Si Jesus nagsiling pa gid, “Gani, magpamati kamo, kon may mga dulonggan kamo!” 9 Ang mga gintuton-an ni Jesus nagpamangkot sa iya, “Ano bala ang kahulogan sining palaanggiran?” 10 Si Jesus nagsabat, “Ang paghibalo sang mga tinago nahanungod sang paghari sang Dios ginhatag sa inyo. Pero sa iban ginahatag ini paagi sa mga palaanggiran, agod nga kon magtan-aw sila, indi sila makakita kag kon makabati sila, indi sila makahangop. 11 “Amo ini ang kahulogan sang palaanggiran: ang binhi amo ang pulong sang Dios. 12 Ang mga binhi nga nagtupa sa dalan amo ang nakabati, ugaling nagaabot ang Yawa kag nagaagaw sang pulong sa ila mga tagipusoon, agod nga indi sila magtuo kag maluwas. 13 Ang mga binhi nga nagtupa sa batuhon nga duta amo ang nakabati sang pulong kag nagabaton sini sing malipayon. Pero ang pulong wala gid makapanggamot sa ila. Wala magdugay ang ila pagtuo kay kon mag-abot ang pagsulay, nagabiya sila sang ila pagtuo. 14 Ang mga binhi nga nagtupa sa duta nga may mga talungon amo ang nakabati, pero ang mga palaligban, ang mga manggad kag ang mga kalipayan sining kabuhi nagaginutok kag nagalumos sa ila, kag ang ila bunga wala nagagulang. 15 Ang mga binhi nga nagtupa sa maayo nga duta amo ang nagapamati sang pulong kag nagapabilin ini sa maayo kag matinumanon nga tagipusoon kag nagapadayon tubtob nga magpamunga sila. 16 “Wala sing may nagasindi sing suga kag tabunan niya ini sang sulodlan, ukon ibutang niya ini sa idalom sang higdaan, kundi ginabutang niya ini sa tulongtungan, agod nga ang mga tawo nga nagasulod makakita sang kapawa. 17 “Kay wala sing natago nga indi mapahayag, ukon tinago nga indi mahibaluan kag mabuyagyag. 18 “Gani maghalong kamo kon paano ang inyo pagpamati, tungod kay ang bisan sin-o nga may iya na hatagan pa, pero ang wala iya, bisan pa ang diutay nga ginahunahuna niya nga iya pagakuhaon pa.” 19 Ang iloy kag mga utod nga lalaki ni Jesus nagkadto sa iya, pero indi sila makapalapit sa iya tungod sang madamo nga mga tawo. 20 May nagsiling sa iya, “Ang imo iloy kag mga utod yara sa gwa nagatindog kag luyag magpakigkita sa imo.” 21 Pero si Jesus nagsiling sa ila tanan, “Ang akon iloy kag mga utod amo sila ang nagapamati sang pulong sang Dios kag nagatuman sini.” 22 Sang isa ka adlaw si Jesus nagsakay sa isa ka sakayan upod sa iya mga gintuton-an kag nagsiling sia sa ila, “Dali, matabok kita sa pihak sang linaw.” Gani nagtulak sila. 23 Sang nagapanakayon sila natulogan si Jesus. Sa hinali nagmadlos ang hangin sa linaw, sa bagay nga ang sakayan ginsudlan sang tubig kag yara sila sa daku nga katalagman. 24 Ginpalapitan sang mga gintuton-an si Jesus kag ginpukaw sia nga nagasiling, “Manunodlo, Manunodlo! Daw malunod kita!” Nagbangon si Jesus kag iya ginmanduan ang hangin kag ang nagadaguhob nga mga balod. Nag-untat ang bagyo kag naglinaw. 25 Dayon nagsiling sia sa iya mga gintuton-an, “Diin na bala ang inyo pagtuo?” Hinadlukan kag natingala gid sila kag nagsinilingay, “Sin-o bala ini nga tawo, nga bisan ang hangin kag balod nagapati sang iya sugo?” 26 Dayon nagdungka si Jesus kag ang iya mga gintuton-an sa kadutaan sang Gerasa nga nagaatubang sa Galilea. 27 Sang pagtakas ni Jesus, ginsugata sia sang isa ka tawo halin sa banwa. Ginagamhan sia sang mga demonyo kag madugay na nga wala nagabayo kag wala man nagaestar sa balay, kundi sa mga lungib nga lulobngan. 28 Sang pagkakita niya kay Jesus nagsinggit sia kag naghapa sa atubang ni Jesus kag nagsiling sa mabaskog nga tingog, “Jesus, Anak sang Dios nga Labing Mataas! Ano ang labot mo sa akon? Maluoy ka sa akon, indi ako pagsiluti!” 29 Nagsiling sia sini tungod kay ginsugo ni Jesus ang malaut nga espiritu sa paggwa sa iya. Kay sa madamo na nga beses ginagamhan sia sang demonyo, kag bisan pa nga ginapriso nila sia kag ginagapos sang mga kadena ang iya mga tiil kag ang iya mga kamot, ginapamugto niya ang mga gapos kag ginatabog sia sang demonyo sa desierto. 30 Si Jesus namangkot sa iya, “Ano ang imo ngalan?” Nagsabat sia, “Ang akon ngalan si ‘Madamo.’” Ginsiling niya ini kay madamo nga mga demonyo ang nagsulod sa iya. 31 Ang mga demonyo nagpakitluoy kay Jesus nga indi sila pagsugoon nga magkadto sa kadadalman. 32 Malapit sa sadto nga lugar may daku nga panong sang mga baboy nga nagapang-ungad sa banglid. Gani ang mga demonyo nagpakitluoy kay Jesus nga tugotan sila sa pagsulod sa mga baboy, kag gintugotan niya sila. 33 Dayon ang mga demonyo naggwa sa tawo kag nagsulod sa mga baboy. Ang bug-os nga panong nagdinaguso padulhog sa kilid sang pil-as pakadto sa linaw kag nagkalalumos. 34 Ang mga nagabantay sang mga baboy nakakita sang nahanabo. Gani, nagpalagyo sila kag nagpalapnag sang balita sa banwa kag sa mga kaumhan. 35 Dayon ang mga tawo nagkadto didto sa pagtan-aw sang nahanabo. Nagpalapit sila kay Jesus kag nakita nila ang tawo nga halin sa iya nagwa ang mga demonyo. Nagapungko sia sa tiilan ni Jesus, nga may bayu na kag yara sa iya husto nga paminsaron, kag hinadlukan gid sila. 36 Ang mga nakakita sang nahanabo nagpanugid sa mga tawo kon paano nag-ayo ang tawo nga gingamhan sang mga demonyo. 37 Dayon ang tanan nga mga tawo sa palibot sang banwa sang Gerasa nagpangabay kay Jesus nga maghalin sia, tungod kay nahadlok gid sila. Gani si Jesus nagsakay sa sakayan kag naghalin didto. 38 Ang tawo nga sa iya nagwa ang mga demonyo nagpakitluoy kay Jesus, “Paupda ako sa imo.” Pero ginpalakat sia ni Jesus kag ginsingganan, 39 “Pauli ka sa inyo kag isugid kon ano ang ginhimo sang Dios sa imo.” Ang tawo naglakat sa bug-os nga banwa kag nagpanugid sang ginhimo ni Jesus sa iya. 40 Sang pagbalik ni Jesus sa pihak sang linaw gin-abiabi sia sang mga tawo, tungod kay tanan sila naghulat sa iya. 41 May nag-abot nga isa ka tawo nga ginhingalanan kay Jairo nga opisyal sang sinagoga. Nagluhod sia sa tiilan ni Jesus kag nagpakitluoy sa iya nga magkadto sa iya balay, 42 tungod kay tagumatayon ang iya bugtong nga anak nga babayi nga nagapanuigon sing dose ka tuig. Sang nagapadulong si Jesus, gindugokan sia sang mga tawo sa palibot. 43 May isa ka babayi didto nga nag-antos sa pagpanggwa sang madamo nga dugo sa iya, sa sulod sang dose ka tuig. Naurot na niya gasto ang iya tanan nga kwarta sa pagpabulong, pero wala gid sing may nakaayo sa iya. 44 Nagpanagil-ot sia sa tunga sang mga tawo sa likod nayon ni Jesus, kag iya gintandog ang sidsid sang kunop ni Jesus kag sa gilayon nag-untat ang pagpanggwa sang iya dugo. 45 Namangkot si Jesus, “Sin-o ang nagtandog sa akon?” Sang wala sing may nag-ako, si Pedro nagsiling, “Manunodlo, nagaginutok lang kag nagadis-uganay ang mga tawo sa palibot mo.” 46 Pero si Jesus nagsiling, “May nagtandog gid sa akon, kay nabatyagan ko ang paggwa sang gahom sa akon.” 47 Sang matalupangdan sang babayi nga nasapwan sia, nagpalapit sia nga nagakurog kag nagluhod sa tiilan ni Jesus. Sa atubang sang tanan, ginsugiran niya si Jesus kon ngaa nga gintandog niya sia kag kon paano sia nag-ayo gilayon. 48 Si Jesus nagsiling sa iya, “Anak ko, ang imo pagtuo nag-ayo sa imo. Maglakat ka sa paghidait.” 49 Sang nagahambal pa sia sini nag-abot ang isa ka tawo nga ginsugo halin sa balay sang opisyal. Nagsiling sia kay Jairo, “Ang imo bata nga babayi patay na. Indi na lang pagtublaga ang Manunodlo.” 50 Pero nabatian ini ni Jesus, kag nagsiling sia kay Jairo, “Indi ka magkahadlok, magtuo ka lang kag magaayo sia.” 51 Sang pag-abot ni Jesus sa balay ni Jairo wala niya pagtugoti ang bisan sin-o sa pagsulod sa balay upod sa iya luas lang kanday Pedro, Juan, Santiago kag ang amay kag iloy sang dalagita. 52 Ang tanan didto nagahinibi kag nagahaya tungod sa bata. Si Jesus nagsiling sa ila, “Indi kamo maghibi, kay ang bata indi patay kundi nagakatulog lang!” 53 Ginkadlawan nila sia, tungod kay nahibal-an nila nga patay na ang dalagita. 54 Pero gin-uyatan ni Jesus ang kamot sang dalagita kag gintawag sia, “Inday, bangon ka!” 55 Nabuhi sia liwat kag nagbangon gilayon. Ginsugo sila ni Jesus nga hatagan sia sang iya sarang makaon. 56 Ang iya mga ginikanan naurongan, pero ginmanduan sila ni Jesus nga indi sila magpanugid sang natabo bisan kay sin-o. 1 Gintawag ni Jesus sing tingob ang dose ka mga gintuton-an kag ginhatagan sila sing gahom kag awtoridad sa pagtabog sang tanan nga mga demonyo kag sa pag-ayo sang mga balatian. 2 Dayon iya sila ginpadala sa pagwali nahanungod sang paghari sang Dios kag sa pag-ayo sang mga masakiton. 3 Nagsiling sia sa ila, “Indi kamo magdala sing bisan ano sa inyo pagpanglakaton: bisan sungkod, bag, tinapay, kwarta kag bisan isa ka ilislan nga bayu. 4 Kon diin kamo nga balay ginabaton, dira lang kamo dayon tubtob maghalin kamo sa sina nga banwa. 5 Kon sa diin man nga lugar nga ang mga tawo indi magbaton sa inyo, bayai ninyo ina nga banwa kag itaktak ang yab-ok sa inyo mga tiil subong pagpaandam sa ila.” 6 Ang mga gintuton-an naglakat kag nagkadto sa tanan nga mga kabarangayan sa pagwali sang Maayong Balita kag sa pagpang-ayo sang mga tawo sa tanan nga lugar. 7 Si Herodes nga pangulo sang Galilea nakabati sang tanan nga mga butang nga nagkalatabo. Naglibog gid ang ulo niya tungod kay may mga tawo nga nagsiling, “Nabanhaw si Juan nga manugbautiso.” 8 Ang iban nagsiling nga si Elias nagpakita, kag ang iban pa gid nagsiling nga ang isa sang mga propeta sang una nabanhaw. 9 Nagsiling si Herodes, “Ginpapugotan ko si Juan, pero sin-o ining tawo nga madamo ang akon nabatian nahanungod sa iya?” Kag nagtinguha sia sa pagpakigkita kay Jesus. 10 Ang mga apostoles nagbalik kag nagpanugid kay Jesus sang tanan nga ila nahimo. Gindala sila ni Jesus kag nagkadto sila nga silahanon lang sa isa ka banwa nga ginhingalanan Betsaida. 11 Sang nahibaluan ini sang madamo nga mga tawo nag-apas sila sa iya. Ginbaton niya sila kag naghambal sa ila nahanungod sang paghari sang Dios. Kag gin-ayo niya ang mga nagakinahanglan sang pag-ayo. 12 Sang nagahinunod na ang adlaw, ang dose ka mga apostoles nagkadto sa iya kag nagsiling, “Palakta ang mga tawo agod nga makakadto sila sa mga barangay kag mga kaumhan sa palibot sa pagpangita sing kalan-on kag dalayunan tungod kay maligwin ini nga lugar.” 13 Pero si Jesus nagsiling sa ila, “Kamo mismo ang maghatag sa ila sang sarang makaon.” Nagsabat sila, “Lima gid lang ka bilog ang aton tinapay kag duha lang ka isda. Luyag mo bala nga maglakat kami sa pagbakal sing pagkaon para sa sini tanan nga mga tawo?” 14 Kay mga 5,000 ang mga lalaki didto. Si Jesus nagsiling sa iya mga gintuton-an, “Papungkua ninyo sila sing grupo-grupo nga tag-singkwenta kada grupo.” 15 Ginhimo ini sang mga gintuton-an kag ginpapungko sila tanan. 16 Ginkuha ni Jesus ang lima ka bilog nga tinapay kag ang duha ka isda, nagtangla sia sa langit, nagpasalamat sa Dios, ginpamihakpihak ini, kag ginhatag sa mga gintuton-an agod ipanagtag sa mga tawo. 17 Nagkalaon sila tanan kag nagkalabusog. Ang mga gintuton-an nakatipon sing dose ka mga alat sang nagkalabilin. 18 Sang isa ka adlaw sang nagapangamuyo si Jesus nga isahanon lang, ang mga gintuton-an nagpalapit sa iya. Si Jesus nagpamangkot sa ila, “Sin-o bala ako suno sa mga tawo?” 19 Nagsabat sila, “May mga tawo nga nagasiling nga ikaw si Juan nga manugbautiso. Ang iban nagasiling nga ikaw si Elias, kag ang iban pa gid nagasiling nga isa ikaw sang mga propeta sang una nga nabanhaw.” 20 Ginpamangkot niya sila, “Pero sa inyo iya, sin-o bala ako?” Si Pedro nagsabat, “Ikaw ang Cristo nga ginpadala sang Dios.” 21 Dayon ginmanduan sila ni Jesus nga indi magpanugid sini sa bisan kay sin-o. 22 Nagsiling pa gid sia, “Kinahanglan mag-antos sang tuman ang Anak sang Tawo kag pagasikwayon sang mga katigulangan sang mga Judio, sang pangulo nga mga pari, kag sang mga manunodlo sang Kasugoan. Pagapatyon sia pero pagabanhawon sa ikatlo nga adlaw.” 23 Kag nagsiling sia sa ila tanan, “Kon sin-o ang luyag magsunod sa akon, dapat niya kalimtan ang iya kaugalingon, magpas-an sang iya krus adlaw-adlaw, kag magsunod sa akon. 24 Kay ang bisan sin-o nga luyag magluwas sang iya kaugalingon nga kabuhi, madula niya ini, pero ang bisan sin-o nga nagadula sang iya kabuhi tungod sa akon, maluwas niya ini. 25 May makuha bala ang tawo kon maangkon niya ang bug-os nga kalibutan, pero madula ukon malaglag niya ang iya kaugalingon? 26 Ang bisan sin-o nga nagakahuya sa akon kag sa akon mga pulong, igakahuya man sia sang Anak sang Tawo kon mag-abot sia sa iya himaya kag sa himaya sang Amay kag sang balaan nga mga anghel. 27 Dumdoma ninyo ini! May yari diri nga nagatindog nga indi mapatay tubtob nga makakita sila sang paghari sang Dios.” 28 Mga isa ka simana sa tapos mahambal ni Jesus ini nga mga butang, gindala niya si Pedro, si Juan, kag si Santiago kag nagtaklad sila sa isa ka bukid sa pagpangamuyo. 29 Sang nagapangamuyo sia, nagbalhin ang dagway sang iya nawong kag ang iya bayu nanginmakasililaw nga kaputi. 30 Sa hinali may duha ka tawo nga nagpakighambal sa iya. Ini sila amo si Moises kag si Elias, 31 nga nagpakita sa dagway nga makasililaw kag nagpakighambal kay Jesus nahanungod sang iya madali na lang nga pagkapatay sa Jerusalem sa pagtuman sang tinutuyo sang Dios. 32 Si Pedro kag ang iya mga kaupdanan natulogan sing mahamuok, pero nakabugtaw sila kag nakita nila ang himaya ni Jesus kag ang duha ka tawo nga nagatindog upod sa iya. 33 Sang manughalin na ang duha ka tawo sa atubang ni Jesus, si Pedro nagsiling sa iya, “Manunodlo, maayo gid kay yari kita diri! Mahimo kami sing tatlo ka tolda, isa para sa imo, isa para kay Moises kag isa para kay Elias.” Pero naghambal sia nga wala makahibalo kon ano ang iya ginasiling. 34 Sang nagahambal pa sia, ang panganod nag-abot kag naglandong sa ila, kag ang mga gintuton-an hinadlukan sang ginlikupan sila sang panganod. 35 May tingog gikan sa panganod nga nagsiling, “Amo ini ang akon Anak nga akon ginpili! Pamatii ninyo sia!” 36 Sang pag-untat sang tingog, isahanon na lang si Jesus. Ginhipsan lang ini sang mga gintuton-an, kag sadto nga mga inadlaw wala gid sila magpanugid sang bisan ano sa bisan kay sin-o sang ila nakita. 37 Sang madason nga adlaw nagdulhog si Jesus kag ang tatlo ka mga gintuton-an halin sa bukid kag ginsugata si Jesus sang madamo nga mga tawo. 38 May isa ka tawo gikan sa ila nga nagsinggit, “Manunodlo! Nagapakitluoy ako sa imo, tan-awa man anay ang akon anak nga lalaki, ang akon bugtong nga anak! 39 Ginagamhan sia sang espiritu, kag sa hinali lang nagasinggit sia. Ginapakurog sia sa bagay nga nagabura ang iya baba kag indi sia paghalinan sang espiritu kay ginapaantos gid sia. 40 Nagpakitluoy ako sa imo mga gintuton-an nga tabugon nila ang espiritu, pero indi sila makasarang sa pagtabog.” 41 Si Jesus nagsabat, “Sa pagkadi-matinuohon kag kabalingag sa inyo nga mga katawhan! Tubtob san-o pa bala ang pag-upod kag ang pagbatas ko sa inyo?” Dayon nagsiling sia sa tawo, “Dalha diri ang imo anak.” 42 Sang nagapalapit ang bata, gintumba sia sang demonyo sa duta kag ginpakurog. Ginmanduan ni Jesus ang malaut nga espiritu, gin-ayo ang bata, kag gin-uli sia sa iya amay. 43 Ang tanan nga mga tawo natingala gid sa daku nga gahom sang Dios. Samtang nagakatingala pa ang mga tawo sa tanan nga ginhimo ni Jesus, nagsiling sia sa iya mga gintuton-an, 44 “Indi kamo magkalipat sang akon isiling sa inyo. Ang Anak sang Tawo itugyan sa mga kamot sang mga tawo.” 45 Pero wala makahibalo ang mga gintuton-an kon ano ang kahulogan sini. Ginlikom ini sa ila agod nga indi sila makahangop, kag nahadlok sila magpamangkot sa iya nahanungod sini. 46 Ang mga gintuton-an nagbinais kon sin-o sa ila ang labing daku. 47 Nahibaluan ni Jesus kon ano ang ila ginahunahuna, gani nagkuha sia sing isa ka bata kag ginpatindog sia sa iya tupad 48 kag nagsiling sa ila, “Ang bisan sin-o nga nagabaton sini nga bata sa akon ngalan nagabaton sa akon, kag ang bisan sin-o nga nagabaton sa akon nagabaton man sa iya nga nagpadala sa akon. Kay sia nga labing kubos sa inyo tanan amo gid ang labing daku.” 49 Si Juan nagsiling, “Manunodlo, may nakita kami nga isa ka tawo nga nagatabog sang mga demonyo sa imo ngalan, kag ginpauntat namon sia tungod kay indi sia katapo naton.” 50 Pero si Jesus nagsiling sa iya kag sa iban nga mga gintuton-an, “Indi ninyo sia pagdumilii, tungod kay ang bisan sin-o nga indi batok sa inyo apin sa inyo.” 51 Sang malapit na lang ang mga inadlaw nga si Jesus pagadalhon sa langit, nagpamat-od sia sa pagkadto sa Jerusalem. 52 Nagpadala sia sang mga mensahero sa pagkadto sing una sa isa ka barangay sang Samaria sa pag-aman sang tanan para sa iya. 53 Pero ang mga tawo didto indi magbaton sa iya tungod kay maathag nga sia nagapakadto sa Jerusalem. 54 Sang pagkahibalo sini sang mga gintuton-an nga amo sanday Santiago kag Juan, nagsiling sila, “Ginoo, luyag mo bala nga magpangayo kami sang kalayo halin sa langit kag sunogon sila?” 55 Si Jesus nagbalikid kag nagsaway sa ila, 56 kag nagpadayon sila sa isa naman ka barangay. 57 Sang nagapadayon sila sa paglakat, may isa ka tawo nga nagsiling kay Jesus, “Maupod ako sa imo bisan diin ka magkadto.” 58 Si Jesus nagsiling sa iya, “Ang mga singgalong may mga buho, kag ang mga pispis may mga pugad, pero ang Anak sang Tawo wala gid sing hiligdaan kag palahuwayan.” 59 Nagsiling si Jesus sa isa naman ka tawo, “Upod ka sa akon.” Pero ang tawo nagsiling, “Sir, tugoti anay ako sa pagpauli kag paglubong sang akon amay.” 60 Si Jesus nagsabat, “Pabay-i ang mga patay sa paglubong sang ila mga minatay. Lakat ka kag iwali ang nahanungod sang paghari sang Dios.” 61 Ang isa pa gid ka tawo nagsiling, “Maupod ako sa imo, Sir, pero tugoti ako anay sa pagpaalam sa akon panimalay.” 62 Si Jesus nagsiling sa iya, “Ang bisan sin-o nga nagaarado kag nagabulobalikid wala nagakabagay nga manginsakop sang paghari sang Dios.” 1 Sa tapos sini ang Ginoo nagpili sing setentay dos pa gid ka mga tawo kag iya sila ginpadala sing tagduhaduha sa pag-una sa iya sa tagsa ka banwa kag lugar nga madali na lang niya pagakadtuan. 2 Nagsiling sia sa ila, “Malapad ang alanyon, pero diutay lang ang mga mangangani. Gani magpangamuyo kamo sa tag-iya sang alanyon nga magpadala sia sing mga mangangani sa iya alanyon. 3 Lakat kamo! Ginapadala ko kamo subong mga kordero sa tunga sang mga lobo. 4 Indi kamo magdala sing sulodlan sang kwarta, ukon bag, ukon sandalyas. Indi kamo magdulog sa pagpanamyaw bisan kay sin-o sa dalan. 5 Kon magsulod kamo sa isa ka balay, magsiling kamo anay, ‘Ang paghidait manginyari sa sini nga balay.’ 6 Kon ang nagaestar dira tawo nga mahidaiton, ibilin sa iya ang inyo panamyaw sang paghidait. Pero kon indi sia mahidaiton, bawia ninyo ang inyo panamyaw sang paghidait. 7 Magdayon kamo sa sina nga balay, magkaon kag mag-inom sang bisan ano nga ginahanda nila sa inyo, kay ang manugpangabudlay dapat hatagan sang iya suhol. Indi kamo magsagad saylusaylo sing dalayunan. 8 Kon magkadto kamo sa isa ka banwa kag ginabaton kamo, kauna ninyo ang ginahanda sa inyo, 9 ayuha ninyo ang mga nagamasakit sa sadto nga banwa, kag magsiling kamo sa mga tawo didto, ‘Ang paghari sang Dios malapit na sa inyo.’ 10 Pero kon magsulod kamo sa isa ka banwa kag wala kamo ginabaton, kadto kamo sa mga dalan kag magsiling, 11 ‘Bisan ang yab-ok sang inyo banwa nga nagatapik sa amon mga tiil amon nga tatakon batok sa inyo. Pero dumdoma ninyo ini, ang paghari sang Dios malapit na sa inyo.’ 12 Nagasiling ako sa inyo nga sa Adlaw sang Paghukom ang Dios mas magamaluloy-on pa sa Sodoma sang sa sadto nga banwa! 13 “Makaluluoy ka man, Corazin! Makaluluoy ka man, Betsaida! Kay kon ang gamhanan nga mga buhat nga ginhimo sa inyo ginhimo sa Tiro kag Sidon, dugay na kuntani ang mga tawo didto nagpungko, nagabayo sing sako kag nagbutang sing abo sa ila mga ulo sa pagpakita nga mag-untat sila sa pagpakasala. 14 Sa Adlaw sang Paghukom ang Dios mas magamaluloy-on pa sa Tiro kag sa Sidon sang sa inyo. 15 Kag ikaw, Capernaum, luyag ka bala magbayaw sang imo kaugalingon sa langit? Ihaboy ka sa impierno!” 16 Nagsiling si Jesus sa iya mga gintuton-an, “Ang bisan sin-o nga nagapamati sa inyo, nagapamati sa akon, ang bisan sin-o nga nagasikway sa inyo, nagasikway sa akon. Kag ang bisan sin-o nga nagasikway sa akon, nagasikway sa iya nga nagpadala sa akon.” 17 Ang setentay dos nagbalik nga may daku nga kalipay. Nagsiling sila, “Ginoo, bisan pa ang mga demonyo nagtuman sa amon sang ginmanduan namon sila sa imo ngalan!” 18 Si Jesus nagsabat sa ila, “Nakita ko si Satanas nga nahulog kaangay sang kilat halin sa langit. 19 Pamati kamo! Ginhatag ko sa inyo ang gahom sa pagtapak sa mga man-og kag mga iwiiwi, kag paglutos sa tanan nga gahom sang Kaaway, kag wala sing bisan ano nga makahalit sa inyo. 20 Pero indi kamo magkalipay tungod kay ang malaut nga mga espiritu nagatuman sa inyo, kundi magkalipay kamo tungod kay ang inyo mga ngalan nasulat sa langit.” 21 Sa amo nga takna si Jesus nga puno sing kalipay sang Espiritu Santo nagsiling, “O Amay, Ginoo sang langit kag duta, nagapasalamat ako sa imo tungod kay ang imo gintago sa mga maalam kag may mga tinun-an imo ginpakita sa indi mga maalam. Huo, Amay, kay amo ini ang imo nahamut-an nga matabo. 22 “Gintugyan sa akon sang akon Amay ang tanan nga mga butang. Wala sing may nakakilala sa Anak luas sa Amay, kag wala sing may nakakilala sa Amay luas sa Anak kag sa ila nga mga pinili sang Anak, nga ipahayag ang Amay.” 23 Dayon si Jesus nagliso sa mga gintuton-an kag nagsiling sa ila nga silahanon lang, “Daw ano ka malipayon sa inyo nga makakita sang mga butang nga inyo ginatan-aw! 24 Nagasiling ako sa inyo nga madamo nga mga propeta kag mga hari ang naghandom nga makita ang inyo ginatan-aw, pero wala sila makakita, kag nga makabati sa inyo ginapamatian, pero wala sila makabati.” 25 May isa ka manunodlo sang Kasugoan nga nagtindog sa pagdakupdakop kay Jesus. Nagpamangkot sia, “Manunodlo, ano bala ang dapat ko himuon agod maangkon ko ang kabuhi nga wala sing katapusan?” 26 Si Jesus nagsabat sa iya, “Ano bala ang ginasiling sang mga Kasulatan? Paano bala ang paghangop nimo sini?” 27 Ang tawo nagsabat, “‘Higugmaa ang Ginoo nga imo Dios sa bug-os mo nga tagipusoon, sa bug-os mo nga kalag, sa bug-os mo nga kusog, kag sa bug-os mo nga hunahuna,’ kag, ‘Higugmaa ang imo isigkatawo subong sang imo kaugalingon.’” 28 Si Jesus nagsabat, “Husto ang imo sabat. Himua ini kag magakabuhi ka.” 29 Pero ang manunodlo sang Kasugoan buot magpakamatarong sang iya kaugalingon, gani ginpamangkot niya si Jesus, “Sin-o bala ang akon isigkatawo?” 30 Si Jesus nagsabat, “May isa ka tawo nga nagdulhog halin sa Jerusalem pakadto sa Jerico nga ginbanggaan sang mga buyong. Ginkuha nila ang iya tanan nga pagkabutang pati ang iya bayu, ginbakol sia kag ginbayaan nga daw sa patay na. 31 Natabuan nga may nagdulhog nga isa ka pari sa sina nga dalan. Sang pagkakita niya sang tawo, naglikaw sia sa pihak sang dalan. 32 Sa amo man nga dalan may nag-abot didto nga isa ka Levita, kag sang pagkakita niya sang tawo naglikaw sia sa pihak sang dalan. 33 Pero may isa ka Samariahanon nga nagapanglakaton kag nakaabot sa nahamtangan sang tawo. Sang pagkakita niya sang tawo naluoy gid sia. 34 Ginpalapitan niya ang tawo, ginhaplasan niya sing lana kag bino ang iya mga pilas kag ginbugkosan ini. Dayon ginpasakay niya sia sa iya kaugalingon nga hayop, gindala sa dalayunan kag gin-atipan niya sia. 35 Sang madason nga adlaw nagkuha sia sing duha ka denario kag ginhatag niya ini sa tag-iya sang dalayunan. Nagsiling sia sa iya, ‘Tatapa sia, kag sa akon pagbalik bayaran ko ikaw sang tanan nga magasto mo sa iya.’” 36 Dayon si Jesus nagpamangkot, “Ti, sa imo abi, sin-o bala sa sining tatlo, ang nanginmaayo nga isigkatawo sining tawo nga ginbanggaan sang mga buyong?” 37 Nagsabat sia, “Yadtong nagkaluoy sa iya.” Si Jesus nagsiling sa iya, “Ti, lakat ka kag himua ang subong man.” 38 Sang nagpadayon si Jesus kag ang iya mga gintuton-an sang ila pagpanglakaton, nakaabot sia sa isa ka barangay. May isa ka babayi nga ginahingalanan kay Marta nga nagbaton kay Jesus sa iya balay. 39 Si Marta may utod nga babayi nga ginahingalanan kay Maria nga nagpungko sa tiilan sang Ginoo sa pagpamati sang iya pagpanudlo. 40 Pero si Marta nagpalibog sang tanan nga mga obra nga iya himuon, gani nagpalapit sia kay Jesus kag nagsiling, “Ginoo, wala ka bala nagakabalaka nga ginapabayaan ako nga nagaisahanon sang akon utod sa paghimo sang tanan nga mga hilimuson? Singgana sia nga magbulig sa akon!” 41 Ang Ginoo nagsabat sa iya, “Marta, Marta, nagapalibog ka, kag indi ka mapahamtang nahanungod sang madamo nga mga butang, 42 pero isa gid lang ka butang ang kinahanglan. Ginpili ni Maria ang maayo nga butang kag ina indi makuha sa iya.” 1 Isa sadto ka tion si Jesus nagapangamuyo sa isa ka lugar. Sang pagkatapos niya, ang isa sang iya mga gintuton-an nagsiling sa iya, “Ginoo, tudloi kami sa pagpangamuyo, subong nga si Juan nagtudlo sang iya mga gintuton-an.” 2 Si Jesus nagsiling sa ila, “Kon magpangamuyo kamo, magsiling sini: ‘Amay: pasidunggan ang imo balaan nga ngalan. Kabay ang imo paghari magsugod. 3 Hatagi kami adlaw-adlaw sang kalan-on nga amon kinahanglanon. 4 Patawara kami sang amon mga sala, kay ginapatawad man namon ang tanan nga nakasala sa amon. Indi kami pagdalha sa mabudlay nga pagtilaw.’” 5 Kag si Jesus nagsiling sa iya mga gintuton-an, “Abi may isa sa inyo nga magkadto sa balay sang iya abyan sa tungang gab-i kag magsiling sa iya, ‘Abyan, pahulama ako sing tatlo ka bilog nga tinapay, 6 kay may abyan ako nga nagapanglakaton nga nag-abot sa akon balay kag wala gid ako sing ipakaon sa iya!’ 7 Kag abi, ang imo abyan magsabat didto sa sulod sang iya balay, ‘Indi ako pagdisturboha! Sirado na ang pwertahan kag nagahigda na ako kag ang akon mga kabataan. Indi ako magbangon sa paghatag sa imo sing bisan ano.’ 8 Ti ano karon? Nagasiling ako sa inyo, bisan nga indi sia magbangon sa paghatag sa imo sing tinapay tungod sang inyo pag-abyanay, pero tungod sang imo pagpamilit nga wala gid huyahuya magabangon sia kag magahatag sa imo sang imo tanan nga kinahanglanon. 9 Gani nagasiling ako sa inyo: Pangayo kamo, kag kamo magabaton, pangita kamo kag kamo makakita, panuktok kamo kag ang pwertahan pagabuksan sa inyo. 10 Kay ang tagsatagsa nga nagapangayo magabaton, kag ang nagapangita makakita, kag ang pwertahan pagabuksan sa iya nga nagapanuktok. 11 Kamo nga mga amay, may isa bala sa inyo nga magahatag sa iya bata sing man-og kon ang iya ginapangayo isda? 12 Ukon hatagan mo bala sia sing iwiiwi kon ang iya ginapangayo itlog? 13 Kon kamo nga mga malaut makahibalo kon paano maghatag sing maayo nga mga butang sa inyo mga kabataan, daw ano pa gid ang inyo Amay nga langitnon. Magahatag sia sang Espiritu Santo sa mga nagapangayo sa iya!” 14 Gintabog ni Jesus ang demonyo nga nagpaapa sa isa ka tawo. Sang makagwa ang demonyo sa tawo, ang tawo naghambal. Natingala gid ang mga tawo, 15 ugaling ang iban sa ila nagsiling, “Si Beelzebul nga hari sang mga demonyo amo ang naghatag sa iya sing gahom sa pagtabog sa ila.” 16 Ang iban luyag magdakupdakop sa iya, gani nagpangayo sila nga maghimo sia sing gamhanan nga buhat sa pagpamatuod nga ang Dios nahamuot sa iya. 17 Pero si Jesus nga nakahibalo sang ila mga panghunahuna nagsiling sa ila, “Kon ang mga pumoluyo sang isa ka pungsod nagabinahinbahin kag nagailinaway, ina nga pungsod malaglag. Ang panimalay nga nagabinahinbahin magabuloblag. 18 Gani, kon ang ginharian ni Satanas may mga grupo nga nagailinaway, paano bala ini makapadayon? Nagasiling kamo nga nagatabog ako sang mga demonyo tungod sang gahom nga ginhatag sa akon ni Beelzebul. 19 Kon nagatabog ako sang mga demonyo paagi kay Beelzebul, sa ano bala nga paagi ang inyo mga sumolunod nagatabog sang mga demonyo? Gani, ang inyo mga sumolunod nagapamatuod nga sayop gid kamo! 20 Kay paagi sa gahom sang Dios nagatabog ako sang mga demonyo, kag ini nagapamatuod nga ang paghari sang Dios nakaabot na sa inyo. 21 “Kon ang isa ka makusog nga tawo nga sangkap sa hinganiban nagabantay sang iya kaugalingon nga balay, indi maano ang tanan niya nga mga pagkabutang. 22 Pero kon gubaton sia sang mas makusog nga tawo sang sa iya kag madaog sia, maagaw sang mas makusog nga tawo ang tanan niya nga mga hinganiban nga iya ginasaligan, kag pamartidahon niya ang iya mga inagaw. 23 “Ang bisan sin-o nga wala nagaupod sa akon batok sa akon, kag ang bisan sin-o nga wala nagabulig sa akon sa pagpanipon nagapaaplaag. 24 “Kon ang malaut nga espiritu maggwa sa isa ka tawo, nagapanglugayawan sia sa mamala nga mga lugar sa pagpangita sing palahuwayan. Kon wala sia sing may makita, nagasiling sia sa iya kaugalingon, ‘Mabalik ako sa akon balay nga akon ginhalinan.’ 25 Sa pagbalik niya, iya makita nga ang balay matinlo kag nahimos na. 26 Dayon magalakat sia kag manghagad sang pito ka iban nga espiritu nga mas malaut pa sang sa iya. Magasulod sila kag magaestar didto. Gani, sa ulihi ini nga tawo mas magamalaut pa gid sang sa una niya nga kahimtangan.” 27 Sang makahambal si Jesus sini, may isa ka babayi sa tunga sang mga tawo nga nagsinggit kag nagasiling sa iya, “Daw ano ka malipayon ang babayi nga nagbusong kag nagbatiti sa imo!” 28 Pero si Jesus nagsabat, “Matuod ina, pero daw ano pa gid ka malipayon ang mga nagapamati sang pulong sang Dios kag nagatuman sini!” 29 Sang nagatilipon ang mga tawo sa palibot ni Jesus, nagsiling sia, “Daw ano kalaut sang mga tawo sa sini nga mga inadlaw! Nagapangayo sila sing isa ka gamhanan nga buhat, pero wala sing may ihatag sa ila, luas sa palatandaan nga ginhatag ni Jonas. 30 Subong nga si Jonas nangintanda para sa mga tawo sa Ninive, amo man ang Anak sang Tawo mangintanda para sa mga tawo sa sini nga mga inadlaw. 31 Sa Adlaw sang Paghukom ang Rayna sang Seba magatindog kag magasumbong sang mga tawo sa sini nga mga inadlaw, tungod kay nag-abot sia gikan sa malayo nga lugar sa pagpamati sang kaalam ni Solomon, kag karon nagasiling ako sa inyo, may yari diri nga mas daku pa sang sa kay Solomon. 32 Sa Adlaw sang Paghukom ang mga tawo sang Ninive magatindog kag magasumbong sa inyo, tungod kay nag-untat sila sa ila pagpakasala sang pagkabati nila kay Jonas nga nagwali. Karon nagasiling ako sa inyo, may yari diri nga mas daku pa sang sa kay Jonas!” 33 “Wala sing tawo nga nagasindi sang suga kag iya ginatago ukon ginatakluban ini sang sulokban, kundi ginabutang niya ini sa tulongtungan, agod nga ang mga nagasulod makakita sang kapawa. 34 Ang suga sang imo lawas amo ang imo mga mata. Kon ang imo mga mata maayo, ang bug-os mo nga lawas puno sang kapawa, pero kon ang imo mga mata indi maayo, ang bug-os mo nga lawas puno sang kadudulman. 35 Gani maghalong ka basi kon ang kapawa sa imo manginkadudulman. 36 Gani, kon ang imo bug-os nga lawas puno sing kapawa, kag wala sing bahin sini nga yara sa kadudulman, ti, ang bug-os mo nga lawas masanag, subong nga ang suga nagaiwag sa imo sang iya kasanag.” 37 Sa tapos makahambal si Jesus, may isa ka Fariseo nga nag-agda sa iya sa pagkaon upod sa iya. Gani nagsulod sia sa balay kag nagpungko sa pagkaon. 38 Ang Fariseo natingala sang matalupangdan niya nga si Jesus wala magpanghinaw sa wala pa sia magkaon. 39 Gani ang Ginoo nagsiling sa iya, “Karon kamo nga mga Fariseo nagahugas sang sa gwa lang sang tasa kag pinggan, pero sa sulod ninyo puno kamo sang kahakog kag kalautan. 40 Mga buangbuang! Indi bala nga ang Dios nga naghimo sang sa gwa naghimo man sang sa sulod? 41 Pero ihatag sa mga imol ang yara sa sulod sang inyo mga tasa kag pinggan, kag ang tanan manginmatinlo para sa inyo. 42 “Makaluluoy man kamo, mga Fariseo! Nagahatag kamo sa Dios sang ikapulo nga bahin sang mga panakot subong sang tanglad, luy-a kag sang tanan nga sahi sang kahuykahoy, pero ginapatumbayaan ninyo ang katarungan kag ang paghigugma sa Dios. Amo ini kuntani ang dapat ninyo himuon, nga wala nagapatumbaya sang iban. 43 “Makaluluoy man kamo, mga Fariseo! Naluyagan gid ninyo ang pinasulabi nga mga pulongkuan sa mga sinagoga, kag maluyag man kamo nga tamyawon nga may pagtahod sa mga tiendahan. 44 Makaluluoy man kamo, kay kasubong kamo sang mga lulobngan nga wala sing lapida nga ginatapakan sang mga tawo nga wala nila mahibaloi.” 45 Ang isa sang mga manunodlo sang Kasugoan nagsiling kay Jesus, “Manunodlo, sa imo pagsiling sini ginainsultohan mo man kami!” 46 Si Jesus nagsabat, “Makaluluoy man kamo nga mga manunodlo sang Kasugoan! Ginahatagan nila ang mga tawo sang madamo nga mga katungdanan nga mabudlay tumanon, pero wala man gani sila mismo nagahimo sang bisan diutay lang nga butang sa pagbulig, agod tumanon ini nga mga katungdanan. 47 Makaluluoy man kamo! Nagahimo kamo sing matahom nga mga lulobngan para sa mga propeta—ang mga propeta nga ginpamatay sang inyo mga katigulangan. 48 Kon amo nagakilala kamo kag nagapasugot sang mga ginbuhat sang inyo mga katigulangan. Kay sila nagpamatay sang mga propeta kag kamo nagahimo sang ila mga lulobngan. 49 Gani nasulat sa libro sang Kaalam sang Dios nga nagasiling, ‘Magapadala ako sa ila sing mga propeta kag mga apostoles. Ang iban sini ila pamatyon, kag ang iban ila hingabuton.’ 50 Gani ang mga tawo sa sini nga mga inadlaw pagasilutan tungod sang kamatayon sang tanan nga mga propeta nga ginpamatay halin pa sang pagtuga sang kalibutan, 51 halin sa pagpatay kay Abel tubtob sa pagpatay kay Zacarias nga ginpatay sa gintung-an sang altar kag sang Balaan nga Duog. Huo, nagasiling ako sa inyo, ang mga tawo sini nga panag-on pagasilutan tungod sini tanan! 52 “Makaluluoy man kamo nga mga manunodlo sang Kasugoan! Kay gintago ninyo ang yabi nga nagabukas sang pwertahan sang balay sang kinaalam. Kamo inyo indi magsulod kag ginabalabagan ninyo ang nagatinguha sa pagsulod!” 53 Sang paghalin ni Jesus sa sadto nga lugar ang mga manunodlo sang Kasugoan kag ang mga Fariseo nagsugod sa pagpakalain sa iya kag sa pagpamangkot sa iya nahanungod sang madamo nga mga butang. 54 Nagabantay sila sa iya agod sa pagdakop sa sayop nga iya mahimo mahambal. 1 Sang nagtilipon ang linibo ka mga tawo, sa bagay nga nagatinapakay sila, si Jesus nagsiling sing una sa iya mga gintuton-an, “Mag-andam kamo sa lebadora sang mga Fariseo, nga amo ang ila pagkahipokrito. 2 Wala sing ginatabunan nga indi mabuksan, kag wala sing sekrito nga indi mabuyagyag. 3 Gani, kon ano ang ginhambal ninyo sa kadudulman pagapamatian sa kapawa, kag kon ano ang ginahutik ninyo sa sirado nga mga kwarto pagaisinggit halin sa atop sang mga balay. 4 “Mga abyan ko, nagasiling ako sa inyo, indi kamo magkahadlok sa mga makapatay sang lawas kag sa tapos sina wala na sila sing sarang mahimo. 5 Ipahayag ko sa inyo kon sin-o ang inyo kahadlukan. Kahadluki ninyo ang Dios nga sa tapos sia makapatay, may gahom pa sa paghaboy sa impierno. Huo, nagasiling ako sa inyo, kahadluki ninyo sia! 6 “Indi bala nga sa diutay lang nga kwarta mabaligya ang lima ka mga maya? Pero wala sing isa sa ila nga ginakalimtan sang Dios. 7 Bisan ang mga buhok sang inyo ulo naisip tanan. Gani indi kamo magkahadlok! Mas mahal pa kamo sang sa madamo nga mga maya! 8 “Nagasiling ako sa inyo, ang tagsatagsa nga nagakilala sa akon sa atubang sang mga tawo, ang Anak sang Tawo magakilala man sa iya sa atubang sang mga anghel sang Dios. 9 Pero ang bisan sin-o nga nagapanghiwala sa akon sa atubang sang mga tawo, ang Anak sang Tawo magapanghiwala man sa iya sa atubang sang mga anghel sang Dios. 10 “Ang bisan sin-o nga nagahambal batok sa Anak sang Tawo mapatawad, pero ang bisan sin-o nga nagapasipala batok sa Espiritu Santo indi mapatawad. 11 “Kon dalhon nila kamo agod hukman sa mga sinagoga ukon sa atubang sang mga gobernador, ukon mga pangulo, indi kamo magpalibog kon ano ang pagpangapin ninyo sang inyo kaugalingon ukon ano ang inyo ihambal. 12 Kay ang Espiritu Santo magatudlo sa inyo sa sina nga tion kon ano ang inyo dapat ihambal.” 13 Ang isa sang mga tawo nagsiling kay Jesus, “Manunodlo, singgana ang akon utod nga lalaki nga partihan niya ako sang palanublion nga ginbilin sang amon amay.” 14 Si Jesus nagsabat sa iya, “Toto, sin-o bala ang naghimo sa akon nga hukom ukon manugparti sang inyo pagkabutang?” 15 Kag nagsiling sia sa ila tanan, “Mag-andam kamo kag magbantay sa tanan nga sahi sang kahakog, tungod kay ang matuod nga kabuhi sang tawo wala nasandig sa kadamuon sang iya mga pagkabutang, bisan daw ano ka manggaranon sa iya.” 16 Dayon si Jesus nagsugid sa ila sining palaanggiran: “Sadto anay may isa ka manggaranon nga tawo nga maayo ang patubas sang iya duta. 17 Nagpainuino sia sa iya kaugalingon, ‘Ano bala ang himuon ko kay wala na ako sing butangan sang akon mga patubas?’ 18 Nagsiling sia sa iya kaugalingon, ‘Amo ini ang himuon ko: Gub-on ko ang akon mga bodega kag magpatindog sing dalagku pa gid nga mga bodega nga akon pagabutangan sang tanan ko nga patubas kag sang iban ko nga mga pagkabutang. 19 Dayon magasiling ako sa akon kaugalingon: Mapalaron ka! May madamo ka nga maayo nga mga pagkabutang nga natago para sa malawig nga mga tinuig. Magpatawhay ka lang, magkaon, mag-inom kag magpangalipay.’ 20 Pero ang Dios nagsiling sa iya, ‘Buangbuang! Karon gid nga gab-i mapatay ka. Ti sin-o karon ang makapanag-iya sining mga pagkabutang nga gintipon mo para sa imo kaugalingon?’” 21 Sa katapusan si Jesus nagsiling, “Subong man sina ang mga nagatipon sing manggad para sa ila kaugalingon, pero indi manggaranon sa panulok sang Dios.” 22 Dayon nagsiling si Jesus sa iya mga gintuton-an, “Gani nagasiling ako sa inyo nga indi kamo magpalibog nahanungod sang pagkaon nga inyo kinahanglanon agod mabuhi kamo, ukon nahanungod sang panapton nga inyo kinahanglanon para sa inyo lawas. 23 Kay ang kabuhi labi pa sang sa pagkaon, kag ang lawas labi pa sang sa panapton. 24 Tan-awa ang mga uwak: wala sila nagasab-og ukon nagaani, wala sila sing mga tambubo ukon mga bodega, pero ang Dios nagapakaon sa ila. Indi bala nga mas mahal pa kamo sang sa mga pispis? 25 Sin-o sa inyo ang makadugang sing bisan diutay nga tion sa iya kabuhi tungod sa pagpalibog? 26 Kon kamo indi gani makasarang maghimo sang bisan diutay nga butang, ngaa magpalibog kamo sang iban nga mga butang? 27 Tan-awa ninyo ang mga bulak sa latagon kon daw ano ang pagtubo nila. Wala sila nagapangabudlay ukon nagahimo sing panapton para sa ila kaugalingon. Pero nagasiling ako sa inyo nga bisan si Haring Solomon, sa iya pagkamanggaranon, wala makabayu pareho katahom sining mga bulak. 28 Kon ang Dios nagapabayu sang hilamon sa latagon nga karon yari pa kag buas idap-ong sa kalayo, indi bala sia magpabayu sang sobra pa sa inyo? O daw ano kadiutay sang inyo pagtuo! 29 Gani, indi kamo maghimud-os sang inyo pagakaunon kag pagaimnon kag indi man kamo magpalibog. 30 Kay amo ini tanan ang ginapangita sang mga pagano sining kalibutan. Ang inyo Amay nakahibalo nga nagakinahanglan kamo sini nga mga butang. 31 Sa baylo, tinguhaa ninyo ang magpasakop sa paghari niya kag ini nga mga butang ihatag sa inyo. 32 “Indi kamo magkahadlok, diutay nga panong. Kay ang inyo Amay nalipay sa paghatag sa inyo sang Ginharian. 33 Ibaligya ang tanan ninyo nga mga pagkabutang kag ihatag ang kwarta sa mga imol. Maghimo para sa inyo kaugalingon sang mga bag nga wala nagadaan kag magtago sang inyo mga manggad sa langit, sa diin indi sila maibanan, tungod kay wala sing makawat nga makakuha, ukon sapatsapat nga makaut-ot. 34 Kay kon diin ang inyo manggad didto man ang inyo tagipusoon. 35 “Maghanda kamo para sa bisan ano nga magaabot, nga nawagkusan ang inyo mga hawak kag nasindihan ang inyo mga suga, 36 subong sang mga suloguon nga nagahulat sang ila agalon nga magapauli halin sa punsyon sa kasal. Kon mag-abot sia kag magpanuktok, sa gilayon abrihan nila ang pwertahan para sa iya. 37 Daw ano ka malipayon yadto nga mga suloguon nga masapwan sang ila agalon nga nagamata kag handa sa pag-abot niya! Nagasiling ako sa inyo nga magailis sia sang iya nga bayu, papungkoon niya sila kag sirbehan. 38 Daw ano ka malipayon sa ila kon iya sila masapwan nga handa, bisan nga tungang gab-i ukon kaagahon na sia mag-abot. 39 Dumdoma ninyo ini! Kon ang tag-iya sang balay nakahibalo kon ano nga oras magaabot ang makawat, indi niya kuntani pagpabayaan nga rungkabon ang iya balay. 40 Kamo man dapat maghanda tungod kay ang Anak sang Tawo magaabot sa oras nga wala ninyo sia ginapaabot.” 41 Si Pedro nagsiling, “Ginoo, kami lang bala ang ginasugiran mo sini nga palaanggiran ukon para ini sa tanan?” 42 Ang Ginoo nagsabat, “Karon sin-o bala ang matutom kag maalam nga suloguon? Sia amo ang pagatugyanan sang iya agalon sa pagdumala sang iya panimalay kag sa paghatag sa iban nga mga suloguon sang ila parti nga pagkaon sa nagakaigo nga tion. 43 Daw ano ka malipayon ina nga suloguon kon makita sia sang iya agalon nga nagahimo sang gintugyan sa iya sa pagbalik niya. 44 Matuod gid, nagasiling ako sa inyo, ang agalon magatugyan sa sina nga suloguon sang tanan niya nga mga pagkabutang. 45 Pero kon ina nga suloguon magsiling sa iya kaugalingon, ‘Dugay pa mag-abot ang akon agalon.’ Gani magasugod sia sa pagpanakit sang iban nga mga suloguon nga lalaki kag babayi, kag magakaon, magainom kag magapahubog sia. 46 Dayon, magabalik ang agalon sa adlaw nga wala sia ginapaabot sang suloguon kag sa tion nga wala niya mahibaloi. Ang agalon magahatukhatok sa iya kag magasilot sa iya upod sa mga malalison. 47 “Yadto nga suloguon nga nakahibalo sang luyag ipahimo sa iya sang iya agalon, pero wala sia nagahanda kag wala sia nagahimo suno sa kabubot-on sang iya agalon, pagahanuton sing tudotudo. 48 Pero ang suloguon nga wala makahibalo sang luyag sang iya agalon, pero nagahimo sing mga butang nga takos sia hanuton, pagahanuton sia sing diutay lang. Ang tagsatagsa nga ginhatagan sing madamo, madamo man ang ginapaabot sa iya. Ang tawo nga ginhatagan sing madamo pa gid, madamo pa gid ang ginapaabot sa iya. 49 “Nag-abot ako sa pagdala sing kalayo sa duta, kag luyag ko kuntani nga nagadabdab na ini! 50 May bautiso ako nga pagabatunon, kag natublag gid ako tubtob wala pa ini matapos 51 Nagahunahuna bala kamo nga nag-abot ako sa pagdala sing paghidait sa kalibutan? Nagasiling ako sa inyo, Wala ako mag-abot sa pagdala sing paghidait, kundi pagbinahinbahin. 52 Sugod karon ang panimalay nga may lima ka katapo magabinahinbahin, ang tatlo batok sa duha, kag ang duha batok sa tatlo. 53 Ang mga amay manginkasumpong sang ila mga anak nga lalaki, kag ang mga anak nga lalaki manginkasumpong sang ila mga amay. Ang mga iloy manginkasumpong sang ila mga anak nga babayi, kag ang mga anak nga babayi manginkasumpong sang ila mga iloy. Ang mga ugangan nga babayi manginkasumpong sang ila mga umagad nga babayi kag ang mga umagad nga babayi manginkasumpong sang ila mga ugangan nga babayi.” 54 Si Jesus nagsiling pa gid sa mga tawo, “Kon makita gani ninyo ang gal-om nga nagaporma sa nakatundan, nagasiling kamo dayon, ‘Magaulan,’ kag nagaulan. 55 Kag kon mabatyagan ninyo ang habagat nga nagahuyop, nagasiling kamo, ‘Magasingkal ang init,’ kag nagainit. 56 Mga hipokrito! Makahibalo kamo sang panahon paagi sa pagtan-aw sang langit kag duta, pero ngaa bala nga indi kamo makahibalo sang kahulogan sang panag-on karon? 57 “Ngaa nga wala kamo nagabinagbinag sa inyo kaugalingon kon ano ang maayo himuon? 58 Kon may isa ka tawo nga magsumbong sa imo sa korte, tinguhai ang pagpakighusay sa iya sa nagapadulong pa lang kamo sa korte. Kon indi nimo mahimo ina, sagnuyon niya ikaw sa atubang sang hukom nga amo ang magatugyan sa imo sa pulis, kag ang pulis magabilanggo sa imo. 59 Nagasiling ako sa imo nga indi ka makagwa sa bilangguan tubtob nga mabayaran mo ang tanan mo nga multa.” 1 Sa sadto nga tion may mga tawo didto nga nagsugid kay Jesus nahanungod sang mga taga-Galilea nga ginpapatay ni Pilato samtang nagadulot sila sang ila mga halad sa Dios. 2 Si Jesus nagsabat sa ila, “Tungod kay ini nga mga taga-Galilea ginpamatay sa sina nga paagi, nagahunahuna bala kamo nga labi pa sila ka makasasala sang sa iban nga mga taga-Galilea? 3 Indi! Nagasiling ako sa inyo nga kon indi kamo mag-untat sa pagpakasala, mapatay kamo tanan pareho man sa ila. 4 Ano karon yadtong mga desi otso ka mga tawo sa Siloe nga nagkalamatay sang natumbahan sila sang tore? Nagahunahuna bala kamo nga labi pa sila ka malinapason sang sa tanan nga mga tawo nga nagaestar sa Jerusalem? 5 Indi! Nagasiling ako sa inyo nga kon indi kamo mag-untat sa pagpakasala, mapatay kamo tanan pareho man sa ila.” 6 Dayon si Jesus nagsugid sa ila sining palaanggiran, “May isa ka tawo nga nagtanom sang kahoy nga higera sa iya ulobasan. Nagkadto sia sa pagpangita sing bunga sa sina nga higera, pero wala gid sia sing may nakita. 7 Gani nagsiling sia sa iya manugtatap, ‘Tan-awa bala, tatlo na ka tuig ang pagbalikbalik ko diri sa pagpangita sing bunga sa sini nga kahoy nga higera, pero wala gid ako sing may nakita. Tapsa na lang ini! Ngaa magpadayon ini sa pagpalamgod sang duta?’ 8 Pero ang manugtatap nagsabat, ‘Sir, pabay-i lang ini anay sa sini nga tuig. Kutkotan ko ang palibot sini kag abunohan. 9 Kon ini nga kahoy magpamunga sa madason nga tuig, ti, maayo, kon indi gani, ti, ipatapas mo na lang ini.’” 10 Sang isa ka Adlaw nga Inugpahuway si Jesus nagapanudlo sa sinagoga. 11 May isa ka babayi didto nga ginagamhan sang malaut nga espiritu nga nagpamasakit sa iya sa sulod sang desi-otso ka tuig. Nagasiyoktot sia kag indi makatadlong. 12 Sang pagkakita ni Jesus sa babayi gintawag niya sia, “Tyay, hilway ka na gikan sa imo balatian.” 13 Gintungtong niya ang iya mga kamot sa babayi kag sa gilayon ang babayi makatindog na sing tadlong kag nagdayaw sa Dios. 14 Ang opisyal sang sinagoga naakig tungod kay nagpang-ayo si Jesus sa Adlaw nga Inugpahuway. Gani nagsiling ang opisyal sang sinagoga sa mga tawo, “May anom ka adlaw nga kita nagapangabudlay. Gani, sa sina nga mga adlaw palapit kamo kag magpabulong, pero indi sa Adlaw nga Inugpahuway!” 15 Ang Ginoo nagsabat sa iya, “Mga hipokrito! Indi bala ang tagsatagsa sa inyo nagahubad sang iya baka ukon asno sa toril sa Adlaw nga Inugpahuway kag nagadala sa iya sa pagpainom? 16 Karon yari ang isa ka babayi nga kaliwat ni Abraham nga gingapos ni Satanas sa sulod sang desi-otso ka tuig. Indi bala sia dapat hilwayon sa Adlaw nga Inugpahuway?” 17 Sang ginsiling ni Jesus ini, ang tanan niya nga mga kaaway nahuya sa ila kaugalingon, samtang ang tanan nga mga tawo nagkalipay sa tanan nga makatilingala nga mga butang nga nahimo niya. 18 Si Jesus nagpamangkot, “Ano bala ang kaangay sang paghari sang Dios? Sa ano nga butang ipaanggid ko ini? 19 Kasubong ini sang binhi sang mustasa nga ginkuha sang isa ka tawo kag ginpanggas sa iya uma. Ang binhi nagtubo kag nangin-isa ka kahoy, kag ang mga pispis nagpugad sa iya mga sanga.” 20 Sa liwat si Jesus nagpamangkot, “Sa ano ko bala ipaanggid ang paghari sang Dios? 21 Kaangay ini sang lebadora nga ginkuha sang isa ka babayi kag ginsamo sa tatlo ka sukob nga harina tubtob ang bug-os nga ginmasa naghabok.” 22 Nagapakadto si Jesus sa Jerusalem nga nagpanudlo sa mga tawo sa mga banwa kag mga barangay nga iya gin-agihan. 23 May nagpamangkot sa iya, “Sir, diutay lang bala nga mga tawo ang maluwas?” Si Jesus nagsabat sa ila, 24 “Magtinguha kamo sa pagsulod sa makitid nga pwertahan. Kay nagasiling ako sa inyo nga madamo ang magatinguha sa pagsulod, pero indi makasulod. 25 Ang pangulo sang balay magabangon kag magapanira sang pwertahan. Ti, kon didto pa kamo nagatindog sa gwa kag magapanuktok sa pwertahan kag magsiling, ‘Sir, abrihi kami!’ magasabat sia sa inyo, ‘Wala ako makahibalo kon taga-diin kamo.’ 26 Dayon magasabat kamo, ‘Nagkaon kag nag-inom kami upod sa imo kag nagpanudlo ka sa amon banwa.’ 27 Pero magasiling sia liwat, ‘Wala ako makahibalo kon taga-diin kamo. Palayo kamo sa akon, tanan kamo nga mga manugbuhat sang kalautan!’ 28 Daw ano ang inyo paghinibi kag pagbinagrot sang inyo mga ngipon, kon makita ninyo si Abraham, si Isaac, kag si Jacob kag ang tanan nga mga propeta sa Ginharian sang Dios, samtang kamo inyo wala pagpasudla. 29 May mga tawo nga magaabot halin sa sidlangan kag nakatundan, halin sa aminhan kag bagatnan, kag magapungko sa punsyon sa Ginharian sang Dios. 30 Gani may mga naulihi nga mauna, kag may mga nauna nga maulihi.” 31 Sa amo man nga tion may mga Fariseo nga nagpalapit kay Jesus kag nagsiling sa iya, “Kinahanglan maghalin ka diri kag magkadto sa iban nga lugar tungod kay si Herodes nagtuyo sa pagpatay sa imo.” 32 Si Jesus nagsabat sa ila, “Lakat kag singgani ina nga singgalong: ‘Nagapangtabog ako sing mga demonyo kag nagapang-ayo sini nga adlaw kag buas, kag sa ikatlo nga adlaw tapuson ko ang akon hilikuton.’ 33 Pero kinahanglan nga magpadayon ako sa akon paglakat sini nga adlaw kag buas kag sa madason nga adlaw, kay wala nagakabagay nga ang isa ka propeta mapatay sa iban nga lugar luas sa Jerusalem. 34 “O Jerusalem, Jerusalem! Ikaw nga nagapamatay sang mga propeta, ikaw nga nagapangbato sang mga ginpadala sa imo sang Dios. Makapila kuntani nga luyag ko tipunon ang tanan mo nga mga tawo kaangay sang isa ka munga nga nagatipon sang iya mga piso sa idalom sang iya mga pakpak, pero indi ka luyag. 35 Gani ang imo Templo pagapatumbayaan. Nagasiling ako sa imo nga indi na nimo ako makita tubtob mag-abot ang tion nga magsiling ka, ‘Dios bendisyuni sia nga nagaabot sa ngalan sang Ginoo.’” 1 Sang isa ka Adlaw nga Inugpahuway si Jesus nagkadto sa pagkaon sa balay sang isa ka pangulo sang mga Fariseo, kag didto ang mga tawo maid-id nga nagpanilag sa iya. 2 May isa ka tawo nga nagapalamanog ang iya mga tiil kag mga kamot nga nagpalapit kay Jesus. 3 Si Jesus naghambal kag nagpamangkot sa mga manunodlo sang Kasugoan kag mga Fariseo, “Ginatugot bala sang aton Kasugoan ang pagpang-ayo sa Adlaw nga Inugpahuway, ukon wala?” 4 Pero naghipos sila. Gin-uyatan ni Jesus ang tawo kag gin-ayo kag ginpalakat sia. 5 Dayon nagsiling sia sa ila, “Kon may isa sa inyo nga may bata ukon baka nga mahulog sa bubon sa Adlaw nga Inugpahuway indi bala ninyo pagkuhaon sia gilayon sa sina gid nga Adlaw nga Inugpahuway?” 6 Pero wala sila makasabat sa iya nahanungod sini. 7 Natalupangdan ni Jesus kon daw ano ang pagpili sang mga inagda sang pinasulabi nga mga pulongkuan, gani nagsugid si Jesus sa ila sining palaanggiran: 8 “Kon may mag-agda sa imo sa punsyon sang kasal, indi ka magpungko sa pinasulabi nga pulongkuan, kay basi may inagda sia nga labi pa ka dungganon sang sa imo, 9 kag ang nag-agda sa inyo nga duha magapalapit sa imo kag magsiling, ‘Sia ang papungkua dira.’ Ti, mahuy-an ka kag mapilitan sa pagpungko sa labing kubos nga pulongkuan. 10 Sa baylo, kon ginaagda ka, kadto ka kag magpungko sa labing kubos nga pulongkuan, agod nga kon mag-abot ang nag-agda sa imo magasiling sia sa imo, ‘Abyan, magsaylo ka sa mas maayo nga pulongkuan.’ Ini magapasidungog sa imo sa atubang sang tanan nga mga inagda. 11 Kay ang bisan sin-o nga nagapakataas sang iya kaugalingon pagapauboson kag ang bisan sin-o nga nagapaubos sang iya kaugalingon pagapataason.” 12 Dayon si Jesus nagsiling sa nag-agda sa iya, “Kon ikaw nagahatag sing panyaga ukon panihapon, indi pag-agdaha ang imo mga abyan, ukon ang imo mga utod, ukon ang imo mga pariente, ukon ang imo mga kasilingan nga manggaranon, basi sila man magaagda sa imo, kag mabaton mo na ang imo balos. 13 Kon nagahiwat ka sing punsyon, agdaha ang mga imol, ang mga pingkaw, ang mga piang kag ang mga bulag, 14 kag manginbulahan ka tungod kay indi sila makabalos sa imo. Ang Dios ang magabalos sa imo sa adlaw sang pagkabanhaw sang mga matarong.” 15 Ang isa sang mga tawo nga nagakaon sa lamisa upod kay Jesus nakabati sini, nagsiling sia sa iya, “Daw ano ka malipayon yadtong mga magakaon sa punsyon sa Ginharian sang Dios.” 16 Si Jesus nagsiling sa iya, “May isa ka tawo nga naghiwat sing daku nga punsyon kag madamo nga mga tawo ang iya mga inagda. 17 Sang tion na sang punsyon, ginpadala niya ang iya suloguon sa pagsiling sa iya mga inagda, ‘Dali kamo, ang tanan nahanda na!’ 18 Pero ang tagsatagsa sa ila nagpamalibad. Ang nahauna nagsiling sa suloguon, ‘Nakabakal ako sing duta kag kinahanglan nga kadtuan ko kag tan-awon ini. Kon mahimo, pasayluhon mo ako.’ 19 Ang isa nagsiling, ‘Nakabakal ako sing lima ka pares nga mga baka kag magakadto ako sa pagtilaw sa ila. Kon mahimo pasayluhon mo ako.’ 20 Ang isa pa gid nagsiling, ‘Bag-o lang ako makasal, gani indi ako makakadto.’ 21 Ang suloguon nagpauli kag nagsugid sini tanan sa iya agalon. Ang agalon sang panimalay naakig kag nagsiling sa iya suloguon, ‘Dalidali ka sa pagkadto sa mga dalan kag sa mga hilithilit sang banwa kag dalha diri ang mga imol, ang mga pingkaw, ang mga bulag kag ang mga piang.’ 22 Sa wala madugay ang suloguon nagbalik kag nagsiling, ‘Sir, ang imo sugo natuman na, pero may lugar pa.’ 23 Gani ang agalon nagsiling sa iya suloguon, ‘Kadto ka sa gwa sang banwa, malapad kag makitid nga mga dalan kag pilita ang mga tawo sa pagkadto agod nga mapuno ang akon balay. 24 Kay nagasiling ako sa inyo, nga walay isa sadtong mga tawo nga gin-agda nga makatilaw sang akon pagkaon sa punsyon.’” 25 May madamo gid nga mga tawo nga nag-upod kay Jesus. Nagliso sia kag nagsiling sa ila, 26 “Ang bisan sin-o nga nagapalapit sa akon kag wala nagahigugma sa akon sing labi pa sang sa iya amay kag iloy, asawa kag kabataan, kautoran nga lalaki kag babayi, kag bisan pa sa iya kaugalingon indi mangin-akon gintuton-an. 27 Ang bisan sin-o nga wala nagapas-an sang iya kaugalingon nga krus kag nagasunod sa akon, indi mangin-akon gintuton-an. 28 Kon ang isa sa inyo nagaplano nga magpatindog sing tore, indi bala nga magapungko sia anay kag isipon ang bili, agod mahibaluan niya kon bala makaigo ang iya kwarta sa pagpahuman sini? 29 Kay basi sa tapos nga mapasad niya ang sadsaran, indi na sia makasarang sa pagpatapos sang tore, kag ang tanan nga makakita sini magayaguta sa iya. 30 Magasiling sila, ‘Ini nga tawo nagsugod sa pagpatindog sing tore kag indi makapatapos.’ 31 Kon ang hari nga may 10,000 ka mga soldado magpakigsumpong sa isa ka hari nga may 20,000 ka mga soldado nga nagapadulong batok sa iya, magapungko anay sia kag magabinagbinag kon bala may tuman sia nga kusog sa pag-atubang sa nagapadulong nga hari. 32 Kon indi sia makasarang, magapadala sia sing mga mensahero sa pagsugata sang nagapadulong nga hari samtang malayo pa sia sa pagpangayo sang mga kasugtanan sang paghidait.” 33 Sa katapusan si Jesus nagsiling, “Sa amo man nga bagay, wala sing isa sa inyo nga mangingintuton-an ko kon indi sia magbiya sang tanan niya nga mga pagkabutang.” 34 “Ang asin maayo, pero kon ang asin indi na maarat, indi na ini mapaarat liwat. 35 Wala na ini sing pulos para sa duta, bisan sa ginatipon nga higko nga inug-abuno, kundi ginapilak ini sang mga tawo. Gani, magpamati kamo kon may mga dulonggan kamo!” 1 Sang isa ka tion madamo nga mga manugsukot sang buhis kag iban nga mga makasasala ang nagpalapit sa pagpamati kay Jesus. 2 Ang mga Fariseo kag ang mga manunodlo sang Kasugoan nagkulomuron, “Ini nga tawo nagabaton sang mga makasasala kag nagakaon pa gani upod sa ila.” 3 Gani si Jesus nagsugid sa ila sining palaanggiran: 4 “Abi kon ang isa sa inyo may 100 ka karnero kag madula ang isa sa ila, ano bala ang iya himuon? Bayaan niya ang nobentay nwebe sa halalban kag magalakat sia sa pagpangita sang isa ka karnero nga nadula tubtob makita niya ini. 5 Kon makita niya ini malipayon gid sia sa pagpas-an 6 kag sa pagdala sini pauli. Dayon tipunon niya ang iya mga abyan kag mga kaingod kag magasiling sa ila, ‘Magkalipay kamo upod sa akon kay nakita nakon ang nadula ko nga karnero!’ 7 Nagasiling ako sa inyo, nga sa amo man nga bagay, may labi pa nga kalipay sa langit tungod sa isa ka makasasala nga nagahinulsol, sang sa nobentay nwebe nga matarong nga mga tawo nga wala nagakinahanglan sing paghinulsol. 8 “Ukon abi ang isa ka babayi nga may napulo ka salapion nga pilak madulaan sang isa. Ano ang himuon niya? Magasindi sia sang suga, magasilhig sia sang iya balay, kag magapangita gid sia sing maid-id bisan diin tubtob nga makita niya ini. 9 Kon makita na niya ini, tipunon niya ang iya mga abyan kag mga kaingod kag magasiling sa ila, ‘Magkalipay kamo upod sa akon, kay nakita ko ang nadula ko nga salapi!’ 10 Sa amo man nga bagay, nagasiling ako sa inyo, ang mga anghel sang Dios nagakalipay tungod sa isa ka makasasala nga nagahinulsol.” 11 Dayon nagsiling pa gid si Jesus, “May isa ka amay nga may duha ka mga anak nga lalaki. 12 Ang manghod nagsiling sa iya amay, ‘Tay, ihatag sa akon ang parti sang palanublion nga para sa akon.’ Gani ginpartida sang amay sa duha niya ka mga anak ang iya pagkabutang. 13 Sa tapos ang pila ka adlaw ginbaligya sang manghod ang iya bahin sang pagkabutang kag naglakat nga dala niya ang kwarta. Nagkadto sia sa malayo nga lugar, sa diin gin-uyangan niya ang iya kwarta sa patuyang nga pangabuhi. 14 Gin-urot niya gasto ang tanan niya nga kwarta. Dayon nag-abot ang daku nga tiggulotom sa sadto nga lugar kag nagpigado ang iya pangabuhi. 15 Gani nagpamugon sia sa isa sang mga pumoluyo sa sadto nga lugar, nga nagpadala sa iya sa uma sa pagsagod sang mga baboy. 16 Buot niya kuntani nga sudlan ang iya tiyan sang bahog sang mga baboy, pero wala sing may naghatag sini sa iya. 17 Sang ulihi nakamarasmas sia kag nagsiling, ‘Ang tanan nga mga mamumogon sang akon amay may pagkaon nga nagasulobra lang, kag ako iya daw mapatay na sa kagutom. 18 Magatindog ako kag magakadto sa akon amay kag magasiling sa iya, “Tay, nakasala ako batok sa Dios kag batok sa imo. 19 Indi na ako takos nga pagatawgon pa nga imo anak. Kabiga ako nga isa sang imo mga mamumogon.” ’ 20 Gani nagtindog sia kag nagpauli sa iya amay. “Malayo pa sia sa ila balay sang makita sia sang iya amay. Ang tagipusoon sang iya amay napun-an gid sing kaluoy, gani nagdalagan sia kag ginhakos ang iya anak kag ginhalukan. 21 Nagsiling ang anak, ‘Tay, nakasala ako batok sa Dios kag batok sa imo. Indi na ako takos nga pagatawgon pa nga imo anak.’ 22 Pero ang amay nagtawag sang iya mga suloguon, ‘Dali kamo, dalha ninyo diri ang labing matahom gid nga bayu kag ipasuksok sa iya. Suksoki sang singsing ang iya tudlo kag sang sandalyas ang iya mga tiil. 23 Dayon kuhaa ninyo ang pinatambok nga tinday sang baka kag ihawa ini, kay mahiwat kita sing punsyon kag magkinasadya! 24 Kay ining akon anak napatay, pero karon nabuhi, nadula sia, pero karon nakita na.’ Kag nagsugod sila sa pagkinasadya. 25 Sa amo man nga tion, ang anak nga magulang yadto sa uma. Sang nagapauli sia kag nagahinampot na sa balay, nabatian niya ang tinukar kag sinaot. 26 Gani gintawag niya ang isa sang mga suloguon kag ginpamangkot, ‘May ano diri?’ 27 Ang suloguon nagsabat, ‘Ang imo utod nagpauli kag si tatay mo nagpaihaw sang pinatambok nga tinday sang baka, tungod kay nakapauli sia nga wala man maano.’ 28 Naakig gid ang magulang nga utod kag indi sia magsulod sa balay. Gani ang iya amay naggwa kag nag-uloulo sa iya nga magsulod. 29 Pero ginsingganan niya ang iya amay, ‘Tan-awa bala, sa sulod sining mga tinuig nagpangabudlay ako sa imo nga daw suloguon mo kag bisan kaisa lang wala gid ako maglapas sang imo mga sugo. Ano ang ginhatag mo sa akon? Wala mo gani ako mahatagi bisan tinday lang sang kanding agod magkasadya ako upod sa akon mga abyan? 30 Pero ining anak mo nag-uyang sang imo pagkabutang upod sa mahigko nga mga babayi, kag sang pagpauli niya gin-ihaw mo ang pinatambok nga tinday sang baka para sa iya!’ 31 Nagsabat ang iya amay, ‘Anak ko, ikaw imo yari man pirme upod sa akon kag ang tanan nga akon imo. 32 Pero dapat magkasadya kag magkalipay kita, tungod kay ang imo utod napatay, pero karon nabuhi, nadula sia, pero karon nakita na.’” 1 Si Jesus nagsiling man sa iya mga gintuton-an, “May isa ka manggaranon nga tawo nga may enkargado. Ini nga enkargado ginsumbong sa iya nga nagausik lang sang iya mga pagkabutang. 2 Ginpatawag niya ang iya enkargado kag ginpamangkot, ‘Ano ining nabatian ko nahanungod sa imo? Hatagi ako sing husay sang akon pagkabutang nga gintugyan ko sa imo, tungod kay indi ka na makapadayon bilang akon enkargado.’ 3 Ang enkargado nagsiling sa iya kaugalingon, ‘Ano bala ang himuon ko, kay pahalinon ako sang akon amo? Wala ako sing kusog sa pag-arado sang duta, kag nahuya ako magpakilimos. 4 A, nahibaluan ko na kon ano ang akon himuon, agod nga kon wala na ako sing obra may mga abyan ako nga magabaton sa akon sa ila mga puloy-an.’ 5 Gani ginpatawag niya ang tanan nga mga tawo nga nakautang sa iya amo. Sa nahauna nagpamangkot sia, ‘Pila ang utang mo sa akon amo?’ 6 Nagsabat ang tawo, ‘100 ka galon nga lana sang olivo.’ Ang enkargado nagsiling sa iya, ‘Yari ang imo listahan. Pungko ka kag isulat nga singkwenta lang.’ 7 Sa isa na man nagpamangkot sia, ‘Kag ikaw, pila ang utang mo?’ Nagsabat sia, ‘1,000 ka sako nga trigo.’ Nagsiling sa iya ang enkargado, ‘Yari ang imo listahan. Isulat nga 800 lang.’ 8 Ang amo sining di-matarong nga enkargado nagdayaw sa iya bangod sang iya pagkaabtik, kay ang mga tawo sining kalibutan mas maabtik pa sang sa mga tawo nga yara sa kapawa sa pagpatikang sang ila mga bulohaton.” 9 Kag si Jesus nagpadayon sa pagsiling, “Gani nagasiling ako sa inyo: gamita ninyo ang dutan-on nga manggad sa pagpakig-abyan, agod nga kon ining manggad maurot na pagabatunon kamo sa puloy-an nga wala sing katapusan. 10 Ang bisan sin-o nga masaligan sa diutay nga mga butang masaligan man sa dalagku nga mga butang, kag ang bisan sin-o nga indi masaligan sa diutay nga mga butang indi man masaligan sa dalagku nga mga butang. 11 Gani, kon indi kamo masaligan sa pagpatikang sang manggad nga dutan-on, sin-o ang makasalig sa inyo sang matuod nga manggad? 12 Kag kon indi kamo masaligan sang mga pagkabutang nga iya sang iban, sin-o bala ang magahatag sa inyo sang pagkabutang nga para sa inyo? 13 “Wala sing suloguon nga makaalagad sa duha ka agalon, kay pakalainon niya ang isa kag higugmaon ang isa, ukon pasulabihon niya ang isa kag tamayon ang isa. Indi kamo makaalagad sa Dios kag sa manggad!” 14 Ang mga Fariseo nga nakabati sini tanan, nagyaguta tungod kay Jesus kay maki-kwarta sila. 15 Si Jesus nagsiling sa ila, “Ginapakamatarong ninyo ang inyo kaugalingon sa panulok sang mga tawo, pero ang Dios nakahibalo sang inyo mga tagipusoon. Kay ang mga butang nga ginapakamahal sang mga tawo kangil-aran sa panulok sang Dios. 16 “Ang Kasugoan ni Moises kag ang mga sinulat sang mga propeta tubtob lamang kay Juan nga manugbautiso. Halin sadto nga tion ang Maayong Balita sang Ginharian sang Dios ginawali kag ang tagsatagsa nagatinguha gid sa pagsulod sa Ginharian. 17 Pero mas mahapos pa nga magtaliwan ang langit kag ang duta sang sa mawala ang isa ka kudlit nga bahin sang Kasugoan. 18 “Ang bisan sin-o nga tawo nga nagabulag sa iya asawa kag nagapangasawa sang isa pa gid ka babayi nagapanginbabayi, kag ang tawo nga nagapangasawa sang ginbulagan nga babayi nagapanginbabayi.” 19 “May isa anay ka manggaranon nga tawo nga nagasuksok sing labing malahalon nga bayu kag nagapatuyang sa iya pagkaon adlaw-adlaw. 20 May isa man ka imol nga tawo nga ginhingalanan kay Lazaro nga puno sang mga katol. Ini sia pirme lang ginadala sa pwertahan sang balay sadtong manggaranon nga tawo 21 kag nagahandom sia nga makakaon sang nagakadagdag nga mga pagkaon halin sa lamisa sang manggaranon. Bisan pa ang mga ido nagapalapit kag nagadilap sang iya mga katol. 22 Ang imol nga tawo napatay kag gindala sang mga anghel sa tupad ni Abraham. Ang manggaranon nga tawo napatay man kag ginlubong. 23 Kag nag-antos sia sang tuman didto sa Hades. Sang pagtangla niya nakita niya sa malayo si Abraham kag si Lazaro sa iya tupad. 24 Gani nagpanawag sia, ‘Amay nga Abraham! Kaluoyi ako, kag ipadala si Lazaro sa pagtum-oy sang iya tudlo sa tubig kag pabugnawan ang akon dila, tungod kay tama gid ang akon pag-antos sa sini nga kalayo.’ 25 Pero si Abraham nagsabat, ‘Dumdoma, anak ko, nga sang nagakabuhi pa ikaw, imo nabaton ang tanan nga maayo nga mga butang, samtang ang kay Lazaro iya ang malain nga mga butang. Pero karon nagakalipay sia diri, samtang ikaw nagakasakit. 26 Wala labot sina, sa gintung-an naton may daku nga kadadalman, gani ang luyag magkadto dira halin diri indi makatabok, kag wala man sing may makatabok halin dira pakadto diri.’ 27 Ang manggaranon nga tawo nagsiling, ‘Amay, kon amo ina, nagapakitluoy ako sa imo nga ipadala mo si Lazaro sa balay sang akon amay, 28 sa diin may lima pa ako ka mga utod nga lalaki. Pakadtua sia didto sa pagpaandam sa ila agod nga sila indi man magkadto sa sining lugar sang pag-antos.’ 29 Si Abraham nagsabat, ‘Ato man sa ila ang ginsulat ni Moises kag sang mga propeta sa pagpaandam sa imo mga utod nga lalaki. Papamatia ang imo mga utod sa ginahambal nila.’ 30 Ang manggaranon nga tawo nagsabat, ‘Amay nga Abraham, kulang pa ina. Pero kon may isa nga mabanhaw kag magkadto sa ila, ti, magabiya sila sa ila mga sala.’ 31 Pero si Abraham nagsiling, ‘Kon indi sila magpamati kay Moises kag sa mga propeta, indi man ina sila magpati bisan pa may isa nga napatay kag nabuhi liwat.’” 1 Si Jesus nagsiling sa iya mga gintuton-an, “Indi malikawan ang mga kabangdanan nga ang mga tawo magapakasala, pero daw ano ka makaluluoy man sa iya nga manginkabangdanan sang pagpakasala sang mga tawo. 2 Mas maayo pa sa sina nga tawo nga ihigot ang galingan nga bato sa iya liog kag lumsan sia sa madalom nga dagat sang sa manginkabangdanan sia sang pagpakasala sang isa sining mga katawhan nga nagasalig sa akon kaangay sang mga kabataan. 3 Gani mag-andam kamo! “Kon ang imo utod makasala, sawaya sia, kag kon maghinulsol sia, patawara sia. 4 Kon makasala sia sa imo sing makapito sa isa ka adlaw, kag sa tagsa ka pagpakasala niya nagakadto sia sa imo kag nagasiling, ‘Nagahinulsol ako,’ dapat nga patawaron mo sia.” 5 Ang mga apostoles nagsiling sa Ginoo, “Dugangi ang amon pagtuo.” 6 Ang Ginoo nagsabat, “Kon may pagtuo kamo pareho ka daku sang binhi sang mustasa makasiling kamo sa sining kahoy nga sikomoro, ‘Gabuta ang imo mga gamot kag itanom ang imo kaugalingon sa dagat!’ kag magatuman ini sa inyo. 7 “Abi ang isa sa inyo may suloguon nga nagaarado ukon nagabantay sang mga karnero. Kon magpauli sia halin sa uma, nagasiling bala kamo sa iya, ‘Dali, kaon na’? 8 Wala gid kamo nagasiling sini. Sa baylo, nagasiling kamo sa iya, ‘Ihanda ang akon panihapon, mag-ilis ka kag magsirbe sa akon samtang nagakaon kag nagainom ako. Magkaon kag mag-inom ka ugaling kon tapos na ako.’ 9 Ginapasalamatan bala ang suloguon tungod kay ginahimo niya ang ginsugo sa iya? 10 Subong man ini sa inyo, sa tapos ninyo mahimo ang tanan nga ginsugo sa inyo, magsiling kamo, ‘Mga suloguon man lang kami. Ginhimo lamang namon ang amon katungdanan.’” 11 Sang nagapakadto si Jesus sa Jerusalem nag-agi sia sa dulonan sang Samaria kag Galilea. 12 Sang nagapasulod sia sa isa ka barangay ginsugata sia sang napulo ka mga aruon, nga nagtindog sa unhan 13 kag nagsinggit, “Jesus nga manunodlo, kaluoyi kami!” 14 Nakita sila ni Jesus kag nagsiling sia sa ila, “Lakat kamo kag ipatan-aw ang inyo kaugalingon sa mga pari.” Sang nagalakat sila nag-ayo sila. 15 Ang isa sa ila, sang makita niya nga nag-ayo na sia, nagbalik nga nagadayaw sa Dios sa mabaskog nga tingog. 16 Nagluhod sia sa tiilan ni Jesus kag nagpasalamat sa iya. Yadto nga tawo taga-Samaria. 17 Si Jesus nagsiling, “Indi bala napulo ka tawo ang gintinluan? Diin na ang siyam? 18 Ngaa ining dumoluong lang ang nagbalik sa pagpasalamat sa Dios?” 19 Dayon si Jesus nagsiling sa iya, “Tindog ka kag maglakat. Ang imo pagtuo nag-ayo sa imo.” 20 May mga Fariseo nga nagpamangkot kay Jesus kon san-o magaabot ang paghari sang Dios. Nagsabat sia sa ila, “Ang paghari sang Dios indi magaabot nga may mga tanda nga makita. 21 Wala sing makasiling, ‘Tan-awa ninyo, yari diri!’ ukon ‘Yadto didto!’ tungod kay ang paghari sang Dios yara sa inyo.” 22 Dayon nagsiling sia sa mga gintuton-an, “Magaabot ang mga inadlaw nga magahandom kamo sa pagtan-aw sang isa sang mga inadlaw sang Anak sang Tawo, pero indi ninyo ini makita. 23 May magasiling sa inyo, ‘Tan-awa, yadto didto!’ ukon, ‘Tan-awa, yari diri!’ Pero indi kamo magkadto sa pagpangita sini. 24 Subong nga ang kilat nagaidlab kag nagapasanag sang langit halin sa pihak tubtob sa pihak, mangin-amo man ang pag-abot sang Anak sang Tawo. 25 Ugaling dapat sia anay mag-antos sing tuman kag pagasikwayon sang mga tawo sa sini nga mga inadlaw. 26 Subong sang natabo sa panahon ni Noe, mangin-amo man ang matabo sa mga inadlaw sang Anak sang Tawo. 27 Ang tanan nagkalaon kag nag-ininom, ang mga lalaki nagpalangasawa kag ang mga babayi nagpalamana, tubtob sa adlaw nga si Noe nagsulod sa arka kag ang anaw nag-abot kag naglumos sa ila tanan. 28 Amo man ang natabo sa mga inadlaw ni Lot. Nagkalaon kag nag-ininom sila, nagpamakal kag nagpamaligya sila, nagpananom sila kag nagpatindog sang mga balay. 29 Pero sa adlaw nga si Lot nakagwa sa Sodoma, nag-ulan sing kalayo kag asupre halin sa langit kag nagkalamatay didto ang tanan nga mga tawo. 30 Manginkaangay man sini sa adlaw nga ipahayag ang Anak sang Tawo. 31 “Sa sadto nga adlaw ang tawo nga yara sa atop sang iya balay indi na magpanaog sa pagkuha sang iya mga pagkabutang nga yara sa sulod sang balay. Sa amo man nga bagay, ang tawo nga yara sa uma indi na magpauli. 32 Dumdoma ninyo ang natabo sa asawa ni Lot. 33 Ang bisan sin-o nga nagatinguha sa pagluwas sang iya kabuhi madula niya ini, kag ang bisan sin-o nga nagadula sang iya kabuhi maluwas niya ini. 34 Nagasiling ako sa inyo, sa sina nga gab-i may duha ka tawo nga magatulog sa isa ka higdaan: ang isa kuhaon kag ang isa ibilin. 35 May duha ka babayi nga nagagaling, ang isa kuhaon kag ang isa ibilin. 37 Ang mga gintuton-an nagpamangkot sa iya, “Sa diin bala ini mahanabo Ginoo?” Si Jesus nagsabat, “Kon diin may lawas nga patay, didto man magatipon ang mga uwak.” 1 Dayon si Jesus nagsugid sa iya mga gintuton-an sining palaanggiran, sa pagtudlo sa ila nga dapat sila magpangamuyo pirme kag indi magpakaluya. 2 “Sa isa ka banwa may isa ka hukom nga wala nagakahadlok sa Dios ukon nagatahod sa tawo. 3 Kag may babayi nga balo sa sadto man nga banwa nga wala patay ang kadto sa iya kag nagasiling, ‘Apini ako batok sa akon kasumpong!’ 4 Sa malawig nga tinion indi gid magbulig ang hukom, pero sang ulihi nagsiling sia sa iya kaugalingon, ‘Bisan nga wala ako nagakahadlok sa Dios kag wala man nagatahod sa tawo, 5 pero tungod sang kasabad sining babayi nga balo, tinguhaan ko nga maapinan sia, basi kon matak-an ako sang iya pagbalikbalik diri!’” 6 Kag ang Ginoo nagpadayon sa pagsiling, “Pamatii ninyo ang ginsiling sang hukom nga di-matarong. 7 Karon, indi bala nga ang Dios magaapin sa iya pinili nga mga tawo nga nagapangayo sa iya sing bulig sa adlaw kag gab-i? Magapabuyanbuyan bala sia sa pagbulig sa ila? 8 Nagasiling ako sa inyo, magaapin sia sa ila sa gilayon. Pero kon mag-abot ang Anak sang Tawo, makakita bala sia sing mga tawo nga may pagtuo diri sa duta?” 9 Sa mga tawo nga nagakabig sang ila kaugalingon nga matarong kag nagatamay sa iban, si Jesus nagsugid man sini nga palaanggiran, 10 “May duha ka tawo nga nagkadto sa Templo sa pagpangamuyo: ang isa Fariseo kag ang isa manugsukot sang buhis. 11 Ang Fariseo nagtindog kag nagpangamuyo, ‘Nagapasalamat ako sa imo, O Dios, nga indi ako pareho sang iban nga mga tawo nga sakon, madaya, babayidor, ukon pareho sining manugsukot sang buhis. 12 Nagapuasa ako sing makaduha sa isa ka simana, kag nagahatag ako sa imo sang ikapulo sang tanan ko nga kinitaan.’ 13 Pero ang manugsukot sang buhis nagtindog sa malayo, kag indi gani sia magtangla sa langit, kundi nagpamukpok sang iya dughan kag nagsiling, ‘O Dios, kaluoyi ako nga makasasala!” 14 Dayon si Jesus nagsiling, “Nagasiling ako sa inyo nga ining tawo nagpauli sa iya balay nga ginpakamatarong sang sa isa. Kay ang tagsatagsa nga nagapakataas sang iya kaugalingon pagapauboson, kag ang tagsatagsa nga nagapaubos sang iya kaugalingon pagapataason.” 15 May mga tawo nga nagdala sang ila mga lapsag kay Jesus agod nga tungtongan niya sila sang iya kamot. Sang pagkakita sini sang mga gintuton-an ginsaway nila ang mga tawo. 16 Pero si Jesus nagtawag sang mga kabataan nga magpalapit sa iya kag nagsiling, “Tugoti ang mga kabataan sa pagpalapit sa akon. Indi sila pagdumilii, tungod kay sa kasubong nila nagahari ang Dios. 17 Dumdoma ninyo ini! Ang bisan sin-o nga indi magpasakop sa paghari sang Dios kaangay sining bata nga diutay, indi makasulod sa amo nga Ginharian.” 18 Ang isa ka pangulo sang mga Judio nagpamangkot kay Jesus, “Maayo nga Manunodlo, ano bala ang akon dapat himuon agod maangkon ko ang kabuhi nga wala sing katapusan?” 19 Si Jesus nagsiling sa iya, “Ngaa ginatawag mo ako nga maayo? Wala sing bisan sin-o nga maayo, kundi ang Dios lamang. 20 Nahibaluan mo ang mga kasugoan: ‘Indi ka magpanginbabayi ukon magpanginlalaki, indi ka magpatay, indi ka magpangawat, indi ka magsaksi sang butig, tahura ang imo amay kag iloy.’” 21 Ang tawo nagsabat, “Gintuman ko ini tanan nga mga sugo halin pa sang akon pagkapamatan-on.” 22 Sang pagkabati ni Jesus sini nagsiling sia sa iya, “Isa pa ka butang ang dapat mo himuon. Ibaligya ang tanan mo nga mga pagkabutang kag ipanagtag ang kwarta sa mga imol, kag may manggad ka sa langit. Dayon dali ka kag magsunod sa akon.” 23 Pero sang pagkabati sini sang tawo nagkasubo sia, tungod kay manggaranon gid sia. 24 Sang pagkakita ni Jesus nga nagkasubo ang tawo, nagsiling sia, “Daw ano kabudlay para sa mga manggaranon ang magpasakop sa paghari sang Dios! 25 Kay mas mabudlay para sa isa ka manggaranon ang magsulod sa Ginharian sang Dios sang sa isa ka kamelyo nga maglusot sa buho sang dagom.” 26 Ang mga tawo nga nakabati sa iya nagpamangkot, “Karon, sin-o na lang ang maluwas?” 27 Si Jesus nagsabat, “Ang indi mahimo sang mga tawo, mahimo sang Dios.” 28 Dayon si Pedro nagsiling, “Tan-awa bala! Ginbayaan namon ang tanan kag nagsunod kami sa imo.” 29 Si Jesus nagsiling sa ila, “Huo, nagasiling ako sa inyo sini: ang bisan sin-o nga nagabiya sang iya balay ukon asawa ukon mga utod ukon mga ginikanan ukon mga kabataan tungod sang paghari sang Dios, 30 magabaton sa sini nga panag-on sing mas madamo pa sang sa iya ginbayaan, kag magabaton man sang kabuhi nga walay katapusan sa panag-on nga palaabuton.” 31 Ginpain ni Jesus ang dose ka mga gintuton-an, kag ginsingganan, “Pamati kamo! Makadto kita sa Jerusalem sa diin matuman ang tanan nga ginsulat sang mga propeta nahanungod sa Anak sang Tawo. 32 Igatugyan sia sa mga Hentil nga magayaguta sa iya, magapakahuya sa iya kag magadupla sa iya. 33 Pagabunalon nila sia kag pagapatyon, pero sa ikatlo nga adlaw mabanhaw sia.” 34 Pero ang mga gintuton-an wala makahangop sini nga mga butang, kay ang kahulogan sini nga mga pulong nalipdan sa ila kag wala sila makahangop sang ginhambal ni Jesus. 35 Sang nagahinampot si Jesus sa Jerico, may isa ka bulag nga nagapungko sa higad sang dalan nga nagapakilimos. 36 Sang pagkabati sang bulag nga may madamo nga mga tawo nga nagaagi nagpamangkot sia, “Ano ang nagakatabo?” 37 Nagsabat sila, “Si Jesus nga taga-Nazaret nagaagi.” 38 Nagsinggit sia, “Jesus! Anak ni David, kaluoyi ako!” 39 Ang mga tawo nga yara sa una nagsaway sa iya kag ginsingganan sia nga maghipos. Sa baylo sini, nagsinggit pa gid sia sing mabaskog, “Anak ni David, kaluoyi ako!” 40 Gani si Jesus nagdulog kag nagsugo nga ang bulag dalhon sa iya. Sang malapit na sia, si Jesus nagpamangkot sa iya, 41 “Ano ang luyag mo nga himuon ko sa imo?” Nagsabat sia, “Sir, luyag ko nga makakita liwat.” 42 Dayon si Jesus nagsiling sa iya, “Makakita ka na! Ang imo pagtuo nag-ayo sa imo.” 43 Sa gilayon makakita na sia, kag nagsunod sia kay Jesus, nga nagapasalamat sa Dios. Sang pagkakita sang mga tawo sini, nagdayaw sila tanan sa Dios. 1 Si Jesus nagsulod sa Jerico kag nag-agi man lang sia didto. 2 May pangulo sang manugsukot sang buhis didto nga manggaranon nga ginhingalanan kay Zaqueo. 3 Nagtinguha sia sa pagtan-aw kon sin-o si Jesus, ugaling tungod kay putot sia kag madamo ang mga tawo, indi sia makakita sa iya. 4 Gani nagdalagan sia una sa mga tawo kag nagsaka sa kahoy nga sikomoro, agod makakita sia kay Jesus nga magaagi sa sadto nga dalan. 5 Sang pag-abot ni Jesus sa sadto nga lugar nagtangla sia kag nagsiling sa iya, “Zaqueo, panaog ka sing dalidali, tungod kay madayon ako sa imo balay karon nga adlaw.” 6 Nagpanaog si Zaqueo sing dalidali kag ginbaton niya si Jesus sa daku nga kalipay. 7 Ang tanan nga mga tawo nga nakakita sini nagkulomuron, “Ini nga tawo nagdayon sa balay sang isa ka makasasala.” 8 Si Zaqueo nagtindog kag nagsiling sa Ginoo, “Karon, Ginoo, ihatag ko sa mga imol ang katunga sang akon mga pagkabutang kag kon may gindayaan ako, bayaran ko sia sing apat ka pilo.” 9 Si Jesus nagsiling sa iya, “Ang kaluwasan nag-abot sa sining panimalay karon nga adlaw, kay ini sia kaliwat man ni Abraham. 10 Kay ang Anak sang Tawo nag-abot sa pagpangita kag sa pagluwas sang nadula.” 11 Sang nagapamati ang mga tawo sa sini nga mga pulong, nagpadayon si Jesus sa pagsugid sa ila sing isa ka palaanggiran kay malapit na sia sa Jerusalem, kag naghunahuna sila nga ang Ginharian sang Dios manug-abot na. 12 Gani nagsiling sia, “May isa ka dungganon nga tawo nga nagkadto sa malayo nga pungsod agod himuon sia nga hari kag dayon magapauli. 13 Sa wala pa sia makalakat, gintawag niya ang iya napulo ka mga suloguon kag ginhatagan ang tagsatagsa sa ila sing 1,000 ka pisos kag ginsingganan, ‘Patikanga ninyo ini tubtob nga mag-abot ako.’ 14 Karon, ang iya mga kasimanwa nagdumot sa iya, gani nagpaapas sila sing mga mensahero nga magasiling, ‘Indi kami luyag nga ini nga tawo maghari sa amon.’ 15 “Ang dungganon nga tawo ginhimo nga hari kag nagbalik sia. Sa gilayon nagsugo sia nga panawgon ang iya mga suloguon nga ginhatagan niya sing kwarta, agod nga mahibaluan niya kon pila ang ila naganansya. 16 Ang nahauna nag-abot kag nagsiling, ‘Sir, nakaganansya ako sing 10,000 sa 1,000 ka pisos nga ginhatag mo sa akon.’ 17 Nagsiling sia sa iya, ‘Maayo gid! Maayo ka nga suloguon! Tungod kay matutom ka sa diutay nga mga butang, magagahom ka sa napulo ka siudad.’ 18 Ang ikaduha nga suloguon nag-abot kag nagsiling, ‘Sir, nakaganansya ako sing 5,000 sa 1,000 ka pisos nga ginhatag mo sa akon.’ 19 Nagsiling sia sa sini nga suloguon, ‘Magagahom ka sa lima ka siudad.’ 20 Ang isa pa ka suloguon nag-abot kag nagsiling, ‘Sir, yari ang imo kwarta. Gintago ko ini nga naputos sa panyo. 21 Nahadlok ako sa imo tungod kay maid-id ka nga tawo. Ginakuha mo ang indi imo, kag ginaani mo ang wala mo masab-og.’ 22 Nagsiling sia sa iya, ‘Matamad ka nga suloguon! Ang imo mismo ginsiling amo ang gamiton ko sa pagkondenar sa imo. Nakahibalo ikaw nga maid-id ako nga tawo, nga nagakuha sang indi akon kag nagaani sang wala ko masab-og. 23 Ti, ngaa bala wala mo pag-ipatago sa bangko ang akon kwarta? Kuntani sa akon pagbalik mabaton ko ang akon kwarta nga may saka na.’ 24 Kag nagsiling sia sa mga nagatilindog didto, ‘Kuhaa ninyo sa iya ang kwarta kag ihatag sa suloguon nga may 10,000 ka pisos.’ 25 Pero nagsiling sila sa iya, ‘Sir, may 10,000 ka pisos na sia! 26 Nagsabat sia, ‘Nagasiling ako sa inyo nga ang tagsatagsa nga may yara na, hatagan pa, pero ang tawo nga wala iya, bisan ang diutay nga iya kuhaon pa. 27 Karon, nahanungod sadtong akon mga kaaway nga indi luyag nga ako manginhari nila, dalha sila diri sa akon atubang kag pamatya sila.’” 28 Sa tapos makahambal sini si Jesus, nag-una sia sa ila sa pagtaklad pakadto sa Jerusalem. 29 Sang naghinampot sia sa Betfage kag Betania, sa Bukid sang mga Olivo, ginpauna niya ang duha sang mga gintuton-an 30 kag ginsingganan, “Kadto kamo sa barangay nga yara sa unhan. Sa inyo pagsulod didto makita ninyo ang isa ka polyino nga nahigot kag wala pa gid masakyi ni bisan sin-o. Hubari ninyo ini kag dalha diri. 31 Kon may mamangkot sa inyo, ‘Ngaa ginahubaran ninyo ini?’ singgani sia, ‘Ang Ginoo may kinahanglan sini.’” 32 Naglakat sila kag ila nakita ang tanan suno sa ginhambal ni Jesus sa ila. 33 Sang ginahubaran nila ang polyino, ang mga tag-iya sini nagsiling sa ila, “Ngaa ginahubaran ninyo ini?” 34 Nagsabat sila, “Ang Ginoo may kinahanglan sini.” 35 Dayon gindala nila ang polyino kay Jesus, ginhampiluan sang ila mga kunop kag ginpasakay si Jesus. 36 Sang nagasakay sia naghumlad ang mga tawo sang ila mga kunop sa dalan nga iya pagaagyan. 37 Sang nagahilapit sia sa Jerusalem, sa kunsaran sang Bukid sang mga Olivo, daku nga grupo sang iya mga gintuton-an ang nagpasalamat sa Dios kag nagdayaw sa iya sa mabaskog nga tingog tungod sang tanan nga gamhanan nga mga buhat nga ila nakita. 38 Nagsiling sila, “Dayawon ang Hari nga nagaabot sa ngalan sang Ginoo! Paghidait sa langit, kag pagdayaw sa Dios!” 39 Karon ang iban nga mga Fariseo nga yara upod sa mga tawo nagsiling kay Jesus, “Manunodlo, pahipusa ang imo mga gintuton-an!” 40 Si Jesus nagsabat, “Nagasiling ako sa inyo, kon maghipos sila, ang mga bato mismo magasinggit!” 41 Sang malapit na gid si Jesus sa Jerusalem kag sang nakita niya ini, naghibi sia tungod sini nga siudad. 42 Nagsiling sia, “Kon nahibaluan mo lang kuntani sa sini nga adlaw kon ano ang kinahanglan agod may paghidait ka! Ugaling sa subong indi ka sini makakita. 43 Magaabot ang mga adlaw nga ang imo mga kaaway magalibot sa imo sing mga barikada, magakibon sa imo, kag magasalakay sa imo sa atubangan, sa kilid kag sa likod. 44 Laglagon ka nila sing bug-os lakip ang mga tawo sa sulod sang imo mga pader. Wala na gid sing bato nga ila ibilin nga nagasampaw sa isa, tungod kay wala mo pagkilalaha ang tion sang pag-abot sang Dios sa pagluwas sa imo!” 45 Dayon si Jesus nagsulod sa Templo kag iya ginpangtabog ang mga manugbaligya 46 kag nagsiling sia sa ila, “Nasulat sa mga Kasulatan, ‘Ang akon Templo manginbalay nga palangamuyoan.’ Pero ginhimo ninyo ini nga palanaguan sang mga makawat!” 47 Adlaw-adlaw si Jesus nagpanudlo sa Templo. Ang pangulo nga mga pari, ang mga manunodlo sang Kasugoan, kag ang mga pangulo sang banwa nagtinguha sa pagpatay sa iya, 48 pero wala sila makakita sang paagi sa paghimo sini, tungod kay ang tanan nga mga tawo nawili gid sa pagpamati sa iya. 1 Isa ka adlaw, si Jesus didto sa Templo nga nagapanudlo kag nagawali sa mga tawo sang Maayong Balita. Nagpalapit sa iya ang pangulo nga mga pari, ang mga manunodlo sang Kasugoan kag ang mga katigulangan sang mga Judio 2 kag nagsiling sa iya, “Sugiri kami kon ano ang imo awtoridad sa paghimo sining mga butang? Sin-o ang naghatag sa imo sini nga awtoridad?” 3 Si Jesus nagsabat sa ila, “Karon ako man magapamangkot sa inyo. Sugiri ninyo ako, 4 ang pagbautiso ni Juan halin bala sa Dios ukon sa tawo?” 5 Silahanon man lang ang nagbinais nga nagasiling, “Ano ang isiling ta? Kon magsiling kita, ‘Halin sa Dios,’ magasiling sia, ‘Ti, ngaa wala kamo magtuo kay Juan?’ 6 Pero kon magsiling kita, ‘Halin sa tawo,’ batuhon kita sini nga mga tawo, tungod kay nagapati gid sila nga si Juan isa ka propeta.” 7 Gani nagsabat sila, “Wala kami makahibalo kon diin ini naghalin.” 8 Si Jesus nagsiling sa ila, “Ti, indi man ako magsugid sa inyo kon sa ano nga awtoridad ginahimo ko ini nga mga butang.” 9 Dayon si Jesus nagsugid sa mga tawo sini nga palaanggiran: “May isa ka tawo nga nagtanom sing ubas sa iya uma kag ginpaagsahan niya ini sa mga agsador. Dayon nagpanglakaton sia sa iban nga lugar sing madugay nga tion. 10 Sang tion na nga inugpamupo sang mga ubas, ginpadala niya ang isa ka suloguon sa mga agsador sa pagkuha sang iya parti sang patubas. Pero ang mga agsador nagbunal sang suloguon kag ginpabalik nila sia nga wala sing dala. 11 Gani nagpadala na man sia sing isa pa ka suloguon, pero ginbunal man sia sang mga agsador, ginpakahuy-an kag ginpabalik nga wala man sing dala. 12 Dayon nagpadala pa gid sia sang ikatlo nga suloguon. Ginkastigo man nila sia kag ginhaboy sa gwa. 13 Karon ang tag-iya sang talamnan sang ubas nagsiling, ‘Ano ang himuon ko? Ipadala ko ang akon pinalangga nga anak. Ayhan tahuron nila sia!’ 14 Pero sang pagkakita sang mga agsador sang anak nagsinilingay sila, ‘Amo ini ang manunubli. Dali patyon ta sia kag ang panublion mangin-aton!’ 15 Gani ginhaboy nila sia sa gwa sang ulobasan kag ginpatay.” Si Jesus nagpamangkot, “Karon ano bala ang himuon sang tag-iya sang ulobasan sa iya mga agsador? 16 Kadtuan niya kag pamatyon yadtong mga agsador kag ipaagsa ang ulobasan sa iban nga mga agsador.” Sang pagkabati sini sang mga tawo nagsiling sila, “Ipahilayo ini sang Dios.” 17 Si Jesus nagtulok sa ila kag nagpamangkot, “Ano bala ang kahulogan sining kasulatan? ‘Ang bato nga ginsikway sang mga manunokod nanginpamakod nga bato.’ 18 Ang tagsatagsa nga mahulog sa sadto nga bato magkalabali kag ang bisan sin-o nga mahulogan sadto nga bato madugmok. 19 Ang mga manunodlo sang Kasugoan kag ang pangulo nga mga pari nagtinguha sa pagdakop kay Jesus sa sadto gid nga tion, tungod kay nahibaluan nila nga ginsugid niya ining palaanggiran batok sa ila, pero nahadlok sila sa mga tawo. 20 Gani ginhulat nila ang nagakaigo nga tion. May ginbayaran sila nga mga tawo sa pagpakunokuno nga sinsero sila, kag sa pagdakupdakop kay Jesus paagi sa mga pamangkot, agod nga matugyan nila sia sa gahom kag awtoridad sang Romanhon nga Gobernador. 21 Ining mga espiya nagsiling kay Jesus, “Manunodlo, nahibaluan namon nga husto ang imo ginahambal kag ginatudlo. Nahibaluan namon nga wala ka sing may ginapasulabi, kundi nagatudlo ka sang kamatuoran nahanungod sang kabubot-on sang Dios para sa tawo. 22 Sugiri kami, batok bala sa aton Kasugoan nga magbayad kami sing buhis sa Emperador ukon indi?” 23 Ugaling nasat-uman ni Jesus ang ila kalag-it, gani nagsiling sia sa ila, 24 “Abi ipakita ninyo sa akon ang isa ka sensilyo. Kay sin-o bala dagway kag ngalan ang yari diri?” Nagsabat sila, “Iya sang Emperador.” 25 Gani si Jesus nagsiling, “Kon amo ina, ihatag ninyo sa Emperador ang mga butang nga iya sang Emperador, kag sa Dios ang mga butang nga iya sang Dios.” 26 Wala gid nila sia madakpi sa iya mga ginpanghambal sa atubang sang mga tawo, gani naghipos sila nga natingala sa iya nga sabat. 27 May mga Saduceo nga nagpalapit kay Jesus, sila amo ang nagasiling nga wala sing pagkabanhaw. Ginpamangkot nila sia, 28 “Manunodlo, si Moises nagsulat sining kasugoan para sa aton: ‘Kon ang isa ka tawo mapatay nga wala sila sing bata ang iya asawa, ang utod nga lalaki sang napatay dapat magapangasawa sang nabalo agod nga sila makapamata para sa iya utod nga napatay’. 29 Sadto anay may pito ka mga mag-ulotod nga lalaki. Ang magulang nagpangasawa, kag napatay nga wala sing anak. 30 Dayon ang ikaduha nagpangasawa sang nabalo, 31 kag amo man ang ikatlo. Amo man ang natabo sa ila tanan nga pito. Napatay sila nga wala sing ginbilin nga anak. 32 Sang ulihi ang babayi napatay man. 33 Sila nga pito nakapangasawa sa iya. Karon, sa adlaw sang pagkabanhaw sang mga minatay, kay sin-o bala sia asawa?” 34 Si Jesus nagsabat sa ila, “Ang mga lalaki kag mga babayi sa sining panag-on nagaasawahay, 35 pero ang mga lalaki kag mga babayi nga takos nga pagabanhawon kag magakabuhi sa palaabuton nga panahon wala na nagaasawahay. 36 Kay kasubong sila sang mga anghel kag indi na sila mapatay. Mga anak sila sang Dios, tungod kay ginbanhaw sila gikan sa kamatayon. 37 Si Moises nagapamatuod sing maathag nga ang mga patay pagabanhawon. Sa bahin sang kasulatan nahanungod sang nagadabdab nga kahuykahoy, nagahambal sia nahanungod sa Ginoo subong ‘Dios ni Abraham, Dios ni Isaac, kag Dios ni Jacob.’ 38 Sia amo ang Dios sang mga buhi kag indi sang mga patay, kay ang tanan nagakabuhi sa iya.” 39 May mga manunodlo sang Kasugoan nga nagsabat, “Manunodlo, maayo ang imo sabat!” 40 Kag wala na sila magpangahas sa pagpamangkot pa sa iya. 41 Si Jesus nagpamangkot sa ila, “Paano bala ang pagsiling sang mga tawo nga ang Cristo kaliwat ni David? 42 Kay si David mismo nagasiling sa libro sang mga Salmo, ‘Ang Ginoo nagasiling sa akon Ginoo: Pungko ka diri sa akon tuo, 43 tubtob mabutang ko ang imo mga kaaway subong tulongtungan sang imo mga tiil.’ 44 Si David nagtawag sa iya nga ‘Ginoo.’ Karon paano ang pagkahimo nga kaliwat ni David ang Cristo?” 45 Samtang nagapamati ang tanan nga mga tawo kay Jesus, nagsiling sia sa iya mga gintuton-an, 46 “Mag-andam kamo sa mga manunodlo sang Kasugoan, nga luyag maglagawlagaw nga nagabayo sing malaba, kag luyag gid nga tamyawon sang mga tawo nga may pagtahod sa mga tiendahan. Sa mga sinagoga ginapili nila ang pinasulabi nga mga pulongkuan kag sa mga punsyon ginapili nila ang pinasulabi nga mga lugar. 47 Nagapamintaha sila sa mga balo nga babayi paagi sa pagkuha sang ila mga pagkabutang kag ila lang ginatabuntabonan ang ila ginahimo paagi sa malawig nga mga pangamuyo. Mas daku pa ang silot nga ila batunon!” 1 Si Jesus nagpanan-awtan-aw kag nakita niya ang manggaranon nga mga tawo nga nagahulog sang ila mga dulot sa kolektahan sang Templo. 2 Nakita man niya didto ang isa ka imol nga babayi nga balo nga nagahulog sang duha ka sentimos. 3 Si Jesus nagsiling, “Nagasiling ako sa inyo nga ining imol nga babayi nga balo nagahatag sing labaw pa sang sa ila tanan ginhulog. 4 Kay ang iban naghatag sang ila mga dulot gikan sa sobra sang ila mga manggad, pero ini nga balo sa iya kaimulon naghulog sang tanan niya nga palangabuhian.” 5 May mga tawo nga naghambal nahanungod sang Templo kon paano napunihan ini sang matahom nga mga bato kag sang mga dulot nga nahalad sa Dios. Si Jesus nagsiling, 6 “Nahanungod sining mga butang nga nakita ninyo, magaabot ang tion nga wala sing mabilin diri nga isa ka bato nga nasampaw sa isa. Ang tanan pagagub-on.” 7 Nagpamangkot sila, “Manunodlo, san-o bala mahanabo ini? Kag ano bala ang tanda nga madali na lang ini mahanabo?” 8 Si Jesus nagsiling, “Magbantay kamo agod indi kamo pagpatalangon. Kay madamo nga mga tawo ang magaabot sa akon ngalan nga magasiling, ‘Ako amo sia!’ kag, ‘Ang tion nag-abot na!’ Pero indi kamo magsunod sa ila. 9 Indi kamo magkahadlok kon makabati kamo nga may mga inaway kag mga kinagubot. Ini nga mga butang matabo anay, pero ini wala nagakahulogan nga ang katapusan malapit na.” 10 Kag nagsiling pa gid sia sa ila, “Ang isa ka pungsod magapakig-away sa isa ka pungsod, ang isa ka ginharian magasalakay sang isa ka ginharian. 11 May magaabot nga mabaskog nga mga linog, mga gutom, kag mga peste sa nagakalainlain nga mga lugar. May makakulogmat nga mga butang kag dalagku nga mga tanda halin sa langit. 12 Pero sa wala pa ini tanan nga mga butang mahanabo, dakpon nila kamo kag hingabuton. Igatugyan kamo sa mga sinagoga agod hukman kag pagabilangguon. Pagadalhon kamo sa atubang sang mga hari kag mga gobernador tungod sa akon ngalan. 13 Ini manginkahigayunan ninyo sa pagpanugid sang Maayong Balita. 14 Gani magpamat-od kamo sa wala pa mag-abot ang tion nga indi kamo magpalibog kon paano ang inyo pagsabat, 15 tungod kay ako magahatag sa inyo sang mga pulong kag kaalam agod nga wala sang inyo mga kaaway ang sarang makalalis ukon makapamatok sang inyo ginasiling. 16 Bisan ang inyo mga ginikanan, mga kautoran, mga pariente kag mga abyan magatugyan sa inyo kag ang iban sa inyo ipapatay nila. 17 Ang tanan magadumot sa inyo bangod sa akon. 18 Pero wala sing bisan isa ka bilog nga buhok sa inyo ulo nga madula. 19 Magpakalig-on kamo, kag maluwas ninyo ang inyo kaugalingon.” 20 “Kon makita ninyo ang Jerusalem nga ginalibutan sang mga hangaway, ti, mahibal-an ninyo nga sa indi madugay pagalaglagon ini. 21 Dayon ang mga yara sa Judea dapat magpalagyo sa mga kabukiran kag ang mga yara sa sulod sang siudad maggwa, kag ang mga yara sa kaumhan indi magsulod sa siudad. 22 Kay amo ini ang ‘Mga Adlaw sang Pagsilot,’ sa pagtuman sang tanan nga ginasiling sang mga Kasulatan. 23 Daw ano ka makaluluoy ang mga babayi nga nagabulusong kag ang mga iloy nga may mga lapsag sa sadtong mga adlaw! Ang daku nga kalalat-an magaabot sa sini nga duta, kag ang silot sang Dios magaabot sa sini nga mga tawo. 24 Ang iban sa ila pamatyon paagi sa espada, ang iban pagabihagon sa tanan nga mga kapungsoran, kag ang Jerusalem pagatapakon sang mga Hentil tubtob matapos ang ila panag-on. 25 “May mga tanda nga makita sa adlaw, sa bulan kag sa mga bituon. Ang tanan nga mga pungsod sa duta magakasakit kag magakatublag bangod sang dinaguhob sang mga balod sa dagat. 26 Ang mga tawo magakalalipong sa kahadlok samtang nagahulat sila sang magaabot sa bug-os nga duta. Kay ang mga gahom sa kahawaan pagapatalangon sa ila kinaandan nga alagyan. 27 Dayon ang Anak sang Tawo magapakita, nga nagaabot nga yara sa panganod, nga may daku nga gahom kag kadungganan. 28 Kon ini nga mga butang mahanabo, magtindog kamo kag magpakaisog tungod kay ang inyo kaluwasan malapit na.” 29 Dayon si Jesus nagsugid sa ila sining palaanggiran, “Dumdoma ninyo ang kahoy nga higera kag ang tanan nga mga kahoy. 30 Kon makita ninyo nga nagapanglumbay na sila, inyo nahibaluan nga ang tingadlaw malapit na. 31 Subong man, kon makita ninyo nga nagakahanabo ini nga mga butang, mahibaluan ninyo nga malapit na ang paghari sang Dios. 32 “Dumdoma ninyo ini! Ini tanan nga mga butang mahanabo sa wala pa mapatay ang tanan nga mga tawo nga nagakabuhi subong. 33 Ang langit kag ang duta magataliwan, pero ang akon mga pulong indi magtaliwan. 34 “Maghalong kamo sa inyo mga kaugalingon nga indi magamon sa pagpatuyang, pagpahuboghubog kag pagpalibog sang sini nga kabuhi, basi yadtong Adlaw mag-abot sa inyo sing hinali 35 kasubong sang siod. Kay magaabot ini sa tanan nga mga tawo sa bug-os nga duta. 36 Magbantay kag magpangamuyo kamo pirme agod nga may kusog kamo sa pagpalagyo sa sini nga mga butang nga mahanabo, kag makatindog kamo sa atubang sang Anak sang Tawo.” 37 Adlaw-adlaw si Jesus nagpanudlo sa Templo, kag kon gab-i nagagwa sia kag didto sia nagatener sa Bukid sang mga Olivo. 38 Aga pa gid, ang tanan nga mga tawo nagakadto sa Templo sa pagpamati sa iya. 1 Karon nagahilapit na ang Piesta sang Tinapay nga Wala sing Lebadora nga ginatawag Pascua. 2 Ang pangulo nga mga pari kag ang mga manunodlo sang Kasugoan nagpadihot kon ano ang pagpatay kay Jesus sa tago, kay nahadlok sila sa mga tawo. 3 Dayon si Judas nga ginatawag Iscariote nga isa sang dose ka mga apostoles, ginsudlan ni Satanas. 4 Gani, si Judas naglakat kag naghinun-anon sa pangulo nga mga pari kag sa mga opisyales sang gwardya sa Templo kon sa ano nga paagi matugyan niya si Jesus sa ila. 5 Nalipay sila kag nagtanyag sa pagbayad sa iya sing kwarta. 6 Nagsugot si Judas kag nagpangita sia sing kahigayunan nga matugyan niya si Jesus sa ila nga indi makahibalo ang mga tawo. 7 Nag-abot ang adlaw sang Piesta sang Tinapay nga Wala sing Lebadora, nga ang mga kordero para sa panihapon sang Pascua dapat na nga ihawon. 8 Gani ginpadala ni Jesus si Pedro kag si Juan kag ginsingganan: “Lakat kamo kag ihanda ninyo ang panihapon sang Pascua nga aton pagakan-on.” 9 Nagpamangkot sila sa iya, “Sa diin bala ang luyag mo nga maghanda kami sini?” 10 Nagsabat sia sa iya, “Pamatii ninyo ini! Sa inyo pagsulod sa banwa, may isa ka tawo nga magasugata sa inyo nga nagadala sing isa ka tibod nga tubig. Sunda ninyo sia tubtob sa balay nga sudlan niya, 11 kag magsiling kamo sa tagbalay: ‘Ang Manunodlo nagasiling sa imo, Diin bala ang kwarto nga pagakaunan ko sang panihapon sang Pascua upod sa akon mga gintuton-an?’ 12 Ipakita niya sa inyo ang isa ka daku kag nasangkapan nga kwarto sa ibabaw. Didto ninyo ihanda ang tanan.” 13 Naglakat sila kag ila nakita ang tanan suno sa ginsiling ni Jesus sa ila, kag ginhanda nila ang panihapon sang Pascua. 14 Sang pag-abot sang takna, nagpungko si Jesus sa pagkaon upod sa iya mga apostoles. 15 Nagsiling sia sa ila, “Daku gid ang akon handom sa pagkaon sini nga panihapon sang Pascua upod sa inyo sa wala pa ako mag-antos! 16 Kay nagasiling ako sa inyo, indi na ako magkaon sini tubtob nga matuman ini sa Ginharian sang Dios.” 17 Dayon si Jesus nagkuha sang kupa, nagpasalamat sia sa Dios kag nagsiling, “Kuhaa ninyo ini kag bahinbahinon sa inyo kaugalingon. 18 Kay nagasiling ako sa inyo, nga sugod karon indi na ako mag-inom sini nga bino tubtob mag-abot ang Ginharian sang Dios.” 19 Dayon ginkuha niya ang tinapay, nagpasalamat sia sa Dios, iya ginpamihakpihak ini, kag ginhatag sa ila nga nagasiling, “Ini amo ang akon lawas nga ginahatag para sa inyo. Himua ninyo ini sa handumanan nakon.” 20 Sa amo man nga bagay sa tapos ang panihapon ginhatag niya sa ila ang kupa. Nagsiling sia, “Ini nga kupa amo ang bag-o nga kasugtanan sang Dios nga ginaselyohan sang akon dugo nga ginaula para sa inyo. 21 “Pero, tan-awa ninyo! Ang magatugyan sa akon yari kaupod nakon sa lamisa! 22 Kay ang Anak sang Tawo mapatay suno sa gintalana sang Dios, pero daw ano ka makaluluoy yadtong tawo nga magatugyan sa iya!” 23 Dayon nagpinamangkutanay sila kon sin-o ayhan sa ila ang magahimo sini. 24 Ang mga gintuton-an nagbinais kon sin-o sa ila ang ginakilala nga labing daku. 25 Si Jesus nagsiling sa ila, “Ang mga hari sang mga Hentil nagagahom sa ila mga ginsakpan kag ang mga manugdumala sa ila ginatawag nga ‘Mga Abyan sang mga Tawo.’ 26 Pero indi amo ini ang nagakabagay sa inyo; kundi ang labing daku sa inyo dapat manginsubong sang kamanghuran, kag ang pangulo dapat manginsubong sang suloguon. 27 Sin-o bala ang mas daku, ang nagakaon ukon ang nagasirbe? Ang nagakaon, e. Pero ako kaupod ninyo subong nga manug-alagad. 28 “Gin-unongan ninyo ako sa tanan nga mga pagtilaw sa akon, 29 kag subong nga ang akon Amay naghatag sa akon sang gahom sa pagdumala, ako man magahatag sa inyo sing gahom sa pagdumala. 30 Magakaon kag magainom kamo sa lamisa sa akon Ginharian kag magapungko kamo sa mga trono sa paghukom sa dose ka mga tribo sang Israel. 31 “Simon, Simon, pamati ka! Si Satanas ginpahanugotan sa pagtilaw sa inyo tanan, subong sang pag-ayag sang mangungoma sang trigo sa pagpain sang tinggas sa upa. 32 Pero nagpangamuyo ako para sa imo, Simon, nga ang imo pagtuo indi mapukan. Kag sa pagbalik mo sa akon, dapat mo pabakuron ang imo mga kautoran.” 33 Si Pedro nagsabat, “Ginoo, handa ako magpabilanggo kag mapatay upod sa imo.” 34 Si Jesus nagsabat, “Nagasiling ako sa imo, Pedro, sa wala pa makapamalo ang manok karon nga gab-i, magasiling ka sing makatlo nga wala ka makakilala sa akon.” 35 Dayon nagpamangkot si Jesus sa iya mga gintuton-an, “Sang ginpadala ko kamo anay nga wala sing kahita, bag ukon sandalyas, nakulangan bala kamo sang bisan ano nga butang?” Nagsabat sila, “Wala gid.” 36 Si Jesus nagsiling sa ila, “Pero karon, ang bisan sin-o nga may kahita ukon bag kinahanglan magdala sini, kag ang bisan sin-o nga wala sing espada dapat magbaligya sang iya kunop kag magbakal sing espada. 37 Kay nagasiling ako sa inyo nga ang kasulatan nga nagasiling, ‘Ginkabig sia nga isa sang mga kriminal,’ dapat matuman sa akon, tungod kay ang nasulat nahanungod sa akon nagakatuman.” 38 Ang mga gintuton-an nagsiling, “Ginoo, tan-awa, yari may duha ka espada!” Nagsabat sia, “Tuman na ina!” 39 Subong sang masami nga ginahimo niya, si Jesus nagwa sa siudad kag nagkadto sa Bukid sang mga Olivo, kag ang mga gintuton-an nag-upod sa iya. 40 Sang pag-abot niya didto nagsiling sia sa ila, “Pangamuyo kamo agod indi kamo mahulog sa pagsulay.” 41 Dayon nagpalayo sia sa ila sa antad nga sarang malambot kon habuyan sing bato, kag nagluhod sia kag nagpangamuyo. 42 Nagsiling sia, “O amay, kon buot mo, ilikaw ining kupa sa akon. Pero indi ang akon kabubot-on, kundi ang imo kabubot-on ang tumanon.” 43 May isa ka anghel gikan sa langit nga nagpakita sa iya kag nagpabakod sa iya. 44 Sa daku nga kalisod nagpangamuyo sia sing hugot pa gid. Ang iya balhas daw kasubong ka dalagku nga mga tinulo sang dugo nga nagatupa sa duta. 45 Sa tapos si Jesus makapangamuyo nagbalik sia sa mga gintuton-an kag nakita niya nga nagakatulog sila tungod kay linapyo sila sa kasubo. 46 Nagsiling sia sa ila, “Ngaa nagakatulog kamo? Bangon kamo kag magpangamuyo agod indi kamo mahulog sa pagsulay.” 47 Sang nagahambal pa si Jesus nag-abot ang mga tawo nga ginaunahan ni Judas, ang isa sang dose ka mga apostoles. Ginpalapitan niya si Jesus kag ginhalukan. 48 Pero si Jesus nagsiling, “Judas, ginaluiban mo bala ang Anak sang Tawo paagi sa isa ka halok?” 49 Sang makita sang mga gintuton-an nga upod ni Jesus kon ano ang mahanabo nagsiling sila, “Panglabuon bala namon sila, Ginoo?” 50 Kag ginlabo sang isa sa ila ang suloguon sang Pinakamataas nga Pari kag nautas ang iya tuo nga dulonggan. 51 Pero si Jesus nagsiling, “Husto na ina!” Gintandog niya ang dulonggan sang tawo kag gin-ayo sia. 52 Dayon si Jesus nagsiling sa pangulo nga mga pari kag sa mga opisyales sang mga gwardya sa Templo kag sa mga katigulangan sang mga Judio nga nagkadto didto sa pagdakop sa iya, “Ano ako buyong nga nag-abot kamo nga may mga espada kag mga inuglampos? 53 Adlaw-adlaw yara ako kaupod ninyo sa Templo kag wala ninyo ako pagdakpa. Ugaling ini nga takna inyo kag iya sang nagagahom sang kadudulman.” 54 Gindakop nila si Jesus kag gindala sa balay sang Pinakamataas nga Pari. Si Pedro nagsunod, pero malayo ang antad niya. 55 Nagdabok sila sa tunga sang hardin kag si Pedro nag-impon sa mga nagapulongko palibot sa dabok. 56 Sang pagkakita sang isa sang mga suloguon nga babayi sa iya nga nagapungko didto malapit sa kalayo, ginhimutaran niya sia kag nagsiling, “Ini man nga tawo kaupod ni Jesus!” 57 Pero si Pedro nagpanghiwala sini nga nagasiling, “Inday, wala gani ako makakilala sa iya!” 58 Sa wala madugay natalupangdan sia sang isa ka tawo, kag nagsiling, “Ikaw man isa sa ila!” Pero si Pedro nagsabat, “Tyoy, indi ako upod niya!” 59 Kag sang makaligad ang isa ka oras, may isa naman ka tawo nga nag-insister gid sa pagsiling, “Wala gid sing duhaduha nga ining tawo kaupod ni Jesus tungod kay sia taga-Galilea man!” 60 Pero si Pedro nagsabat, “Tyoy, wala ako makahibalo sang imo ginapanghambal!” Kag sa gilayon, sang nagahambal pa sia, nagpamalo ang manok. 61 Ang Ginoo nagliso kag gintulok niya si Pedro, kag nadumdoman ni Pedro ang mga pulong sang Ginoo nga ginsiling sa iya, “Sa wala pa magpamalo ang manok karon nga gab-i, magasiling ka sing makatlo nga wala mo ako makilala.” 62 Si Pedro naggwa kag naghilibion sing tudo. 63 Ang mga tawo nga nagabantay kay Jesus nagyaguta kag nagbunal sa iya. 64 Gintabunan nila ang iya mga mata kag ginpamangkot sia, “Pakta, sin-o ang nagsumbag sa imo?” 65 Kag madamo pa nga mga pagpasipala ang ginhambal nila kay Jesus. 66 Sang pagkaaga, ang mga katigulangan sang mga Judio, ang pangulo nga mga pari, kag ang mga manunodlo sang Kasugoan nagtipon sing tingob, kag gindala nila si Jesus sa atubangan sang Konseho. 67 Nagsiling sila, “Sugiri kami kon ikaw bala ang Cristo?” Nagsabat sia, “Kon sugiran ko kamo, indi kamo magpati sa akon, 68 kag kon pamangkuton ko kamo, indi man kamo magsabat. 69 Pero sugod karon ang Anak sang Tawo magapungko sa tuo sang Dios nga Makagagahom.” 70 Nagsiling sila tanan, “Kon amo, ikaw bala ang Anak sang Dios?” Nagsabat sia sa ila, “Ginasiling ninyo nga amo ako.” 71 Kag nagsiling sila, “Wala na kita nagakinahanglan sang mga saksi! Nakabati gid kita sang iya ginpanghambal!” 1 Ang bug-os nga katapo sang Konseho nagtindog kag gindala nila si Jesus sa atubang ni Pilato. 2 Didto ginsumbong nila sia nga nagasiling: “Nadakpan namon ini nga tawo nga nagasudyot sang amon mga kasimanwa. Nagasiling sia nga indi sila magbayad sang buhis sa Emperador, kag iya ginaangkon nga sia amo ang Cristo nga isa ka hari.” 3 Si Pilato namangkot sa iya, “Ikaw bala ang hari sang mga Judio?” Si Jesus nagsabat, “Ginasiling mo.” 4 Dayon si Pilato nagsiling sa pangulo nga mga pari kag sa mga tawo, “Wala ako sing may nakita nga kasal-anan sa sini nga tawo.” 5 Pero nag-insister gid sila nga nagasiling, “Sia gid ang nagasugod sang kinagamo sa mga tawo tungod sang iya pagpanudlo sa bug-os nga Judea. Nagsugod sia sa Galilea, kag karon diri naman sia.” 6 Sang pagkabati ni Pilato sini namangkot sia, “Taga-Galilea bala ini nga tawo?” 7 Sang pagkahibalo niya nga si Jesus nagikan sa lugar nga ginadumalahan ni Herodes, ginpadala niya sia kay Herodes nga didto man sa Jerusalem sa sadto nga tion. 8 Nalipay gid si Herodes sang pagkakita niya kay Jesus, tungod kay nakabati sia nahanungod sa iya kag dugay na ang handom niya sa pagpakigkita kay Jesus. Naglaom sia sa pagtan-aw kay Jesus nga nagahimo sing mga gamhanan nga mga buhat. 9 Gani madamo ang mga pamangkot ni Herodes kay Jesus, pero si Jesus wala gid magsabat. 10 Ang pangulo nga mga pari kag ang mga manunodlo sang Kasugoan nagtindog kag naghimo sang mabaskog nga mga panumbongon batok kay Jesus. 11 Si Herodes kag ang iya mga soldado nagpakanubo kag nagyaguta sa iya. Dayon ginpasuksokan nila sia sing malahalon nga bayu kag ginpabalik kay Pilato. 12 Sa sadto gid nga adlaw si Pilato kag si Herodes nag-amiguhay, kay sadto anay magkaaway sila. 13 Gintipon ni Pilato ang pangulo nga mga pari, ang mga manugdumala, kag ang mga tawo, 14 kag nagsiling sia sa ila, “Gindala ninyo ini nga tawo sa akon kag nagsiling kamo nga nagasudyot sia sang mga tawo. Karon, gin-usisa ko sia sa atubang ninyo kag wala ako sing may nakita nga sala nga inyo ginasumbong batok sa iya. 15 Si Herodes wala man sing may nakita nga sala sa iya, kay ginpabalik niya sia sa aton. Wala sing may nahimo ini nga tawo nga takos sang kamatayon. 16 Gani, ipahanot ko sia, kag buy-an.” 18 Ang tanan nga mga tawo nagsinggit, “Patya sia kag buy-i sa amon si Barrabas.” 19 Karon si Barrabas nabilanggo tungod sang kinagamo nga natabo sa siudad, kag sang pagpamatay. 20 Si Pilato luyag maghilway kay Jesus, gani naghambal sia liwat sa mga tawo. 21 Pero nagsinggit sila, “Ilansang sia sa krus! Ilansang sia sa krus!” 22 Si Pilato nagsiling sa ila sa ikatlo nga tion, “Pero ano nga sala ang iya nahimo? Wala ako sing may nakita nga sala sa iya nga takos sang kamatayon. Ipahanot ko sia kag buy-an.” 23 Pero nagpadayon sila sa pagsinggit sing mabaskog, “Ilansang sia sa krus!” Kag sang ulihi nagmadinalag-on ang ila pagsinggit. 24 Gani nagpamatbat si Pilato nga ihatag ang ila ginapangayo. 25 Ginhilway niya ang ila ginpangayo nga tawo nga nabilanggo tungod sa kinagamo kag pagpamatay, kag gintugyan niya si Jesus sa ila agod nga mahimo nila ang ila luyag. 26 Sang gindala sang mga soldado si Jesus pa gwa, nasugata nila ang isa ka tawo nga ginhingalanan kay Simon nga taga-Cirene nga naghalin sa uma kag nagakadto sa siudad. Gindakop nila sia kag ginpapas-an sang krus agod dalhon ini nga nagasunod kay Jesus. 27 Madamo nga mga tawo ang nagsunod kay Jesus. Upod sa mga tawo may mga babayi nga nagahinibi kag nagapanalambiton tungod sa iya. 28 Ginbalikid sila ni Jesus kag ginsingganan, “Mga babayi sang Jerusalem, indi kamo maghibi tungod sa akon, kundi tungod sa inyo kaugalingon kag sa inyo mga kabataan. 29 Kay ang mga adlaw magaabot nga ang mga tawo magasiling, ‘Daw ano ka malipayon ang mga babayi nga baw-as, kag wala makabusong, kag wala makapasuso!’ 30 Amo ina ang tion nga ang mga tawo magasiling sa mga bukid, ‘Tumbahi kami!’ kag sa mga bakulod, ‘Tabuni kami!’ 31 Kay kon ini nga mga butang ginahimo nila samtang lab-as pa ang mga kahoy, ano pa gid ayhan ang mahanabo kon laya na ini?” 32 Gindala man nila ang duha pa ka mga tawo nga kriminal, agod patyon upod kay Jesus. 33 Sang pag-abot nila sa lugar nga ginatawag “Ang Bagol,” ginlansang nila didto si Jesus sa krus, kag ang duha ka kriminal, ang isa sa iya tuo kag ang isa sa iya wala. 34 Si Jesus nagsiling, “Amay, patawara sila, kay wala sila makahibalo sang ila ginahimo.” Ginpartida nila ang iya mga bayu paagi sa pagabutgabot. 35 Ang mga tawo nagtindog didto nga nagatan-aw samtang ang mga pangulo sang mga Judio nagyaguta sa iya. Nagsiling sila: “Ginluwas niya ang iban, ipaluwas sa iya ang iya kaugalingon, kon sia amo ang Cristo, ang pinili sang Dios!” 36 Ang mga soldado nagyaguta man sa iya: nagpalapit sila sa iya kag gintungholan nila sia sang maaslom nga bino 37 kag nagsiling, “Luwasa ang imo kaugalingon, kon ikaw ang hari sang mga Judio!” 38 Sa ulohan niya nasulat ini nga mga pulong: “Ini amo ang Hari sang mga Judio.” 39 Ang isa sang mga kriminal nga nalansang sa krus didto nagpasipala sa iya: “Indi bala ikaw ang Cristo? Luwasa ang imo kaugalingon kag kami!” 40 Pero ang isa ka kriminal nagsaway sa iya nga nagasiling, “Wala ka bala mahadlok sa Dios? Nagabaton ka sang pareho nga pamatbat kasubong sini nga tawo. 41 Ang aton silot bagay gid man sa aton tungod kay nagabaton kita sang nagakaigo nga balos sang aton mga ginhimo, pero ini nga tawo wala sing nahimo nga malain.” 42 Kag nagsiling sia kay Jesus, “Jesus, dumdoma ako kon maghari ka na!” 43 Si Jesus nagsiling sa iya, “Nagasaad ako sa imo, karon gid nga adlaw manginkaupod ko ikaw sa Paraiso.” 44 Sang mga alas dose ang takna nagdulom ang bug-os nga duta tubtob sa alas tres sang hapon. 45 Wala magsilak ang adlaw, kag ang kurtina sang Templo nagisi sa tunga. 46 Dayon si Jesus nagsinggit sa mabaskog nga tingog, “Amay, sa imo mga kamot ginatugyan ko ang akon espiritu!” Sang makasiling sia sini napatay sia. 47 Sang makita sang opisyal sang mga soldado ang nahanabo, nagdayaw sia sa Dios nga nagasiling, “Matuod gid nga ini nga tawo matarong!” 48 Ang nahanabo nakita sang tanan nga mga tawo nga nagtipon sa pagtan-aw sang talan-awon. Nagpauli sila nga nagapamukpok sang ila mga dughan sa kasubo. 49 Ang tanan nga nakakilala kay Jesus, lakip sang mga babayi nga nagsunod sa iya halin sa Galilea, nagtindog sa malayo nga nagatan-aw sini nga mga butang. 50-51 May isa ka tawo nga ginhingalanan kay Jose nga naghalin sa Arimatea, isa ka banwa sa Judea. Maayo kag talahuron sia nga tawo, kag nagapaabot sia sang paghari sang Dios. Bisan nga katapo sia sang Konseho, wala sia magsugot sang ila tinutuyo kag buhat. 52 Nagkadto sia kay Pilato kag iya ginpangayo ang bangkay ni Jesus. 53 Dayon gintaltal niya ini, ginputos ini sang tela nga lino, kag ginbutang ini sa lulobngan nga ginguhab sa bato. Ini nga lulobngan wala pa gid malubngi. 54 Adlaw yadto sang Pag-aman kag ang Adlaw nga Inugpahuway manugsugod na. 55 Ang mga babayi nga nagsunod kay Jesus halin sa Galilea nag-upod kay Jose kag nakita nila ang lulobngan kag kon paano ang pagbutang sang bangkay ni Jesus sa amo nga lulobngan. 56 Dayon nagpauli sila kag naghanda sing mga pahamot kag inughaplas para sa bangkay ni Jesus. Sa Adlaw nga Inugpahuway nagpahuway sila suno sa ginasugo sang Kasugoan. 1 Aga pa gid sang nahauna nga adlaw sang simana, ang mga kababayin-an nagkadto sa lulobngan nga may dala nga mga pahamot nga ila ginhanda. 2 Nakita nila nga napaligid na ang bato halin sa lulobngan. 3 Gani nagsulod sila, pero wala nila makita ang bangkay ni Ginoong Jesus. 4 Sang nagapalibog sila nahanungod sini, sa hinali may nagtindog sa tupad nila nga duha ka tawo nga nagasuksok sang bayu nga tama ka silaw. 5 Ang mga babayi hinadlukan gid, gani nagdungok sila, samtang ang duha ka tawo nagsiling sa ila, “Ngaa ginapangita ninyo ang buhi sa tunga sang mga minatay? 6 Wala sia diri! Nabanhaw sia! Dumdoma ninyo ang ginsiling niya sa inyo sang didto pa sia sa Galilea: 7 ‘Ang Anak sang Tawo dapat itugyan sa mga tawo nga makasasala, ilansang nila sia sa krus, kag mabanhaw sia sa ikatlo nga adlaw.’” 8 Dayon nadumdoman sang mga babayi ang mga pulong ni Jesus. 9 Nagpauli sila halin sa lulobngan kag nagsugid sang tanan nga mga butang sa onse ka mga apostoles kag sa iban pa nga mga sumolunod ni Jesus. 10 Ang mga babayi amo sanday Maria Magdalena, Juana, kag Maria nga iloy ni Santiago. Sila kag ang iban pa nga mga babayi nga upod nila nagsugid sining mga butang sa mga apostoles. 11 Pero ang mga apostoles naghunahuna nga ang ginpanugid sang mga babayi binuang, kag wala sila magpati sa ila. 12 Pero si Pedro nagtindog kag nagdalagan pakadto sa lulobngan. Nagsid-ing sia kag ang iya nakita amo lamang ang mga panapton nga lino kag wala na sing iban. Dayon nagpauli sia nga natingala gid sang nahanabo. 13 Sa sadto gid nga adlaw ang duha sang mga sumolunod ni Jesus nagapakadto sa barangay nga ginatawag Emaus, mga onse ka kilometro halin sa Jerusalem, 14 kag nagasugilanon sila nahanungod sang tanan nga mga butang nga nagkahanabo. 15 Sang nagahambalanay sila kag nagapamangkutanay, si Jesus mismo nagpalapit kag naglakat upod sa ila. 16 Nakita nila sia, pero wala nila sia makilal-i. 17 Si Jesus nagpamangkot sa ila, “Ano bala ang ginahambalan ninyo samtang nagalakat kamo?” Kag nagdulog sila nga nagapangasubo. 18 Ang isa sa ila nga ginhingalanan kay Cleopas nagsabat sa iya, “Ikaw lang bala ang bisita sa Jerusalem nga wala gid makahibalo sang mga butang nga nahanabo didto sa sining mga inadlaw?” 19 Nagpamangkot sia, “Ano nga mga butang?” Nagsabat sila, “Ang mga nahanabo kay Jesus nga taga-Nazaret. Ini nga tawo propeta nga gamhanan sa pulong kag sa buhat sa atubang sang Dios kag sang tanan nga mga tawo. 20 Ang amon pangulo nga mga pari kag mga manugdumala nagtugyan sa iya agod pamatbatan nga pagapatyon, kag ginlansang nila sia sa krus. 21 Kag naglaom kami nga sia amo ang magahilway sang Israel. Wala labot sini tanan, karon ikatlo na nga adlaw halin sang matabo ini. 22 Dugang pa sina, may kaupdanan kami nga mga babayi nga nagpatingala sa amon. Nagkadto sila sa lulobngan sing aga pa, 23 pero wala nila makita ang iya bangkay. Nagbalik sila nga nagasiling nga nakakita sila sing palanan-awon sang mga anghel nga nagsugid sa ila nga buhi sia. 24 May mga kaupdanan kami nga nagkadto sa lulobngan kag nakita nila ang ginsugid sang mga babayi, pero wala nila si Jesus makita.” 25 Dayon si Jesus nagsiling sa ila, “Daw ano ka buangbuang sa inyo, kag daw ano kahinay sa inyo sa pagpati sang tanan nga ginhambal sang mga propeta! 26 Indi bala kinahanglan nga ang Cristo mag-antos sining mga butang kag ugaling pagahimayaon sia?” 27 Kag ginsaysay ni Jesus sa ila ang tanan nga ginhambal sang mga Kasulatan nahanungod sa iya, sugod sa mga libro ni Moises kag sa mga sinulat sang tanan nga mga propeta. 28 Sang nagahinampot sila sa barangay nga ila pagakadtuan, nagpakita si Jesus nga daw mapadayon sia sa paglakat, 29 pero ginhawiran nila sia nga nagasiling, “Upod ka na lang diri sa amon, kay hapon na ini kag dugaydugay gab-i na.” Gani nagsulod sia sa balay sa pagpabilin upod sa ila. 30 Nagpungko sia upod sa ila sa pagkaon, nagkuha sang tinapay, kag nagpasalamat. Dayon ginpamihakpihak niya ang tinapay kag ginhatag ini sa ila. 31 Dayon nakamarasmas sila kag nakilala nila sia, pero nadula sia sa ila panulok. 32 Nagsinilingay sila, “Indi bala nga nagdabdab kaangay sang kalayo ang aton balatyagon sang nagahambal sia sa aton sa dalanon kag nagsaysay sang mga Kasulatan sa aton?” 33 Sa gilayon nagtindog sila kag nagbalik sa Jerusalem sa diin nakita nila ang onse ka mga apostoles nga nagatipon upod sa iban nga mga gintuton-an 34 kag nagsiling, “Matuod gid nga ang Ginoo nabanhaw! Nagpakita sia kay Simon!” 35 Dayon ang duha nagsaysay sa ila sang nahanabo sa dalanon, kag kon paano nga nakilala nila ang Ginoo sang pagpamihakpihak niya sang tinapay. 36 Samtang ang duha nagapanugid sini nga mga butang sa ila, sa hinali nagpakita si Jesus mismo sa tunga nila nga nagatindog kag nagsiling sa ila, “Ang paghidait manginyara sa inyo.” 37 Hinadlukan kag kinulbaan sila, kay naghunahuna sila nga nakakita sila sang murto. 38 Pero nagsiling sia sa ila, “Ngaa bala natublag kamo? Ngaa nagaabot ang pagpangduhaduha sa inyo mga hunahuna? 39 Tan-awa ninyo ang akon mga kamot kag mga tiil, kay ako gid ini. Uyati ninyo ako kag mahibal-an ninyo, kay ang espiritu wala sing unod kag mga tul-an subong sang ginatan-aw ninyo nga ako may unod kag tul-an.” 40 Sang pagsiling niya sini ginpakita niya sa ila ang iya mga kamot kag mga tiil. 41 Napuno gid sila sang kalipay kag katingala nga indi pa gid sila makapati. Gani si Jesus nagpamangkot sa ila, “May pagkaon bala kamo diri?” 42 Ginhatagan nila sia sing sinugba nga isda, 43 nga iya ginkuha kag ginkaon sa atubang nila. 44 Dayon nagsiling sia sa ila, “Amo ini nga mga butang ang ginsiling ko sa inyo sang kaupod pa ako ninyo: ang tanan nga nasulat nahanungod sa akon sa Kasugoan ni Moises, sa mga sinulat sang mga propeta, kag sa mga Salmo dapat nga matuman.” 45 Dayon ginbuksan niya ang ila mga hunahuna sa paghangop sang mga Kasulatan. 46 Nagsiling sia sa ila, “Amo ini ang nasulat: ang Cristo dapat mag-antos kag mabanhaw sa ikatlo nga adlaw, 47 kag sa iya ngalan ang mensahe nahanungod sang paghinulsol kag kapatawaran sang mga sala dapat iwali sa tanan nga mga kapungsoran, sugod sa Jerusalem. 48 Kamo ang mga saksi sini nga mga butang. 49 Kag ako akon magapadala sa inyo sang ginsaad sang akon Amay. Pero maghulat kamo sa Jerusalem tubtob nga ang gahom gikan sa ibabaw mag-abot sa inyo.” 50 Dayon gindala niya sila sa gwa sang siudad tubtob sa Betania sa diin ginbayaw niya ang iya mga kamot kag ginbendisyunan sila. 51 Samtang nagabendisyon sia sa ila, nagbulag sia sa ila kag gindala sia pa langit. 52 Nagsimba sila sa iya kag nagbalik sila sa Jerusalem nga puno sang daku nga kalipay, 53 kag didto sila pirme sa Templo nga nagapasalamat sa Dios.
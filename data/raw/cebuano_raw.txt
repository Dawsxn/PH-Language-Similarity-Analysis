1 Mao kini ang talaan sa kagikan ni Jesu-Cristo, kaliwat ni Haring David nga kaliwat ni Abraham. 2-6a Gikan kang Abraham ngadto kang Haring David mao ang mosunod nga mga kaliwatan: Abraham, amahan ni Isaac Isaac, amahan ni Jacob Jacob, amahan ni Juda ug sa iyang mga igsoon Juda, amahan ni Perez ug ni Zera (si Tamar ang ilang inahan) Perez, amahan ni Hezron Hezron, amahan ni Aram Aram, amahan ni Aminadab Aminadab, amahan ni Naason Naason, amahan ni Salmon Salmon, amahan ni Boas (si Rahab ang iyang inahan) Boas, amahan ni Obed (si Ruth ang iyang inahan) Obed, amahan ni Jesse Jesse, amahan ni David nga hari Haring David 6b-11 Gikan kang Hari David hangtod sa panahon sa pagkabihag sa mga Israelita ngadto sa Babilonia mao ang mosunod: Hari David, amahan ni Solomon (ang iyang inahan asawa kanhi ni Urias) Solomon, amahan ni Rehoboam Rehoboam, amahan ni Abias Abias, amahan ni Asa Asa, amahan ni Josafat Josafat, amahan ni Joram Joram, amahan ni Uzias Uzias, amahan ni Jotam Jotam, amahan ni Ahaz Ahaz, amahan ni Ezequias Ezequias, amahan ni Manases Manases, amahan ni Amon Amon, amahan ni Josias Josias, amahan ni Joaquin ug sa iyang mga igsoon. 12-16 Gikan sa pagkabihag sa mga Israelita ngadto sa Babilonia hangtod nga natawo ang Mesiyas mao ang mosunod: Jeconias, amahan ni Salatiel Salatiel, amahan ni Zerubabel Zerubabel, amahan ni Abiud Abiud, amahan ni Eliakim Eliakim, amahan ni Hazor Asor, amahan ni Sadok Sadok, amahan ni Aquim Aquim, amahan ni Eliud Eliud, amahan ni Eleazar Eleazar, amahan ni Matan Matan, amahan ni Jacob Jacob, amahan ni Jose Jose (bana ni Maria nga maoy inahan ni Jesus nga giilang Mesiyas). 17 Busa may 14 ka kaliwatan gikan kang Abraham hangtod ni David ug 14 ka kaliwatan gikan ni David hangtod sa panahon sa pagkabihag sa mga Israelita ngadto sa Babilonia ug laing 14 ka kaliwatan gikan sa pagkabihag hangtod nga natawo ang Mesiyas. 18 Mao kini ang kaagi sa pagkatawo ni Jesu-Cristo. Ang iyang inahan nga si Maria niadtong panahona gitakda nga maminyo kang Jose. Apan sa wala pa sila magtipon nakamatikod si Maria nga nagsabak siya pinaagi sa gahom sa Espiritu Santo. 19 Si Jose nga iyang pamanhonon tawo nga matarong ug dili buot nga pakaulawan niya si Maria atubangan sa mga tawo. Busa nagplano siya sa pagpakigbulag kaniya sa hilom. 20 Samtang naghunahuna siya niini, mipakita kaniya ang usa ka anghel sa Ginoo pinaagi sa damgo ug miingon, “Jose, kaliwat ni David, ayaw kahadlok sa pagpangasawa kang Maria kay siya nagsabak pinaagi sa gahom sa Espiritu Santo. 21 Manganak siyag batang lalaki ug nganli siyag Jesus kay luwason niya ang iyang katawhan gikan sa ilang kasal-anan.” 22 Ug kining tanan nahitabo aron matuman ang giingon sa Ginoo pinaagi sa propeta, 23 “Ang usa ka putli nga batan-ong babaye magsabak unya manganak ug batang lalaki. Nganlan siyag Immanuel” (nga sa ato pa, “Ang Dios ania uban kanato”). 24 Busa sa pagmata ni Jose gituman niya ang gisugo sa anghel ug gipangasawa niya si Maria. 25 Apan wala niya hilabti si Maria hangtod nga siya nanganak. Unya ginganlan ni Jose ang bata ug Jesus. 1 Natawo si Jesus sa lungsod sa Betlehem, sa lalawigan sa Judea sa panahon nga naghari si Herodes. Unya may mga tawo nga may kaalam bahin sa mga bituon nga nangabot sa Jerusalem gikan sa sidlakan 2 ug nangutana: “Hain man ang bata nga natawo nga maoy mahimong hari sa mga Judio? Nakita namo ang bituon nga nagpahibalo sa iyang pagkatawo sa pagsubang niini didto sa sidlakan ug mianhi kami aron pagsimba kaniya.” 3 Sa pagkahibalo ni Hari Herodes niini, wala siya mahimutang ingon man ang tibuok Jerusalem. 4 Gitigom niya ang kadagkoan sa mga pari ug ang mga magtutudlo sa Balaod ug gipangutana niya sila, “Asa man matawo ang Mesiyas?” 5 Sila mitubag, “Sa lungsod sa Betlehem, sa Judea. Mao kini ang giingon sa Dios nga gisulat sa propeta: 6 ‘Ikaw, Betlehem, sa yuta sa Juda, dili ka labing ubos sa mga dagkong lungsod sa Juda; kay maggikan kanimo ang usa ka pangulo nga maoy magmando sa akong katawhan, ang Israel.’ ” 7 Busa gipatawag ni Herodes sa hilom ang mga maalamong bisita nga gikan sa sidlakan. Iyang nasayran gikan kanila ang untop nga takna sa pagsubang sa bituon. 8 Unya gipaadto niya sila sa Betlehem nga nag-ingon, “Lakaw kamo ug pangitaa pag-ayo ang bata ug kon makaplagan na ninyo siya, pahibaloa ako aron moadto ug mosimba usab kaniya.” 9-10 Human nila paminawa ang hari, nanglakaw sila. Sa didto na sila sa dalan, nakita nila pag-usab ang bituon nga nakit-an nila sa sidlakan. Dako kaayo ang ilang kalipay sa pagkakita nila sa bituon! Ug nag-una kini kanila hangtod nga miabot kini ug mihunong sa tungod gayod sa nahimutangan sa bata. 11 Unya misulod sila sa balay ug nakita nila ang bata uban sa iyang inahan nga si Maria. Nangluhod sila ug misimba sa bata. Unya giablihan nila ang ilang mga gasa ug mihalad sila kaniyag bulawan, insenso ug mira. 12 Pinaagi sa damgo gipahimatngonan sila sa Dios sa dili pagbalik ngadto kang Herodes busa namauli sila agi sa laing dalan. 13 Sa diha nga nanglakaw na ang mga maalamong bisita, usa ka anghel sa Ginoo ang mipakita kang Jose pinaagi sa damgo nga nag-ingon, “Bangon, dad-a ang bata ug ang iyang inahan ug pangagiw kamo ngadto sa Ehipto ug pabilin didto hangtod nga papaulion ko kamo kay ang bata pangitaon ni Herodes aron patyon.” 14 Busa mibangon si Jose, gidala niya ang bata ug ang inahan ug mikagiw sila niadtong gabhiona padulong sa Ehipto. 15 Nagpabilin sila didto hangtod nga namatay si Herodes. Nahitabo kini aron matuman ang giingon sa Ginoo pinaagi sa propeta, “Gitawag ko ang akong Anak gikan sa Ehipto.” 16 Sa pagkamatngon ni Herodes nga nalingla siya sa mga bisita, hilabihan gayod niyang sukoa. Unya misugo siya nga pamatyon ang tanang bata nga lalaki nga nagpanuigon gikan sa duha ka tuig ug ubos nga didto sa Betlehem ug sa mga dapit nga kasikbit. Kini pinasikad sa iyang pangagpas nga maoy gidugayon sukad sa pagsubang sa bituon sumala sa mga bisita. 17 Sa maong hitabo natuman gayod ang giingon sa Dios pinaagi kang propeta Jeremias: 18 “May tingog nga nabati didto sa Rama, usa ka mapait nga pagminatay ug pagbangotan. Naghilak si Raquel tungod sa iyang mga anak ug walay makahupay kaniya kay patay na man sila.” 19 Sa patay na si Herodes, usa ka anghel sa Ginoo mipakita kang Jose didto sa Ehipto pinaagi sa damgo, 20 “Bangon! Dad-a ang bata ug ang iyang inahan ug balik ngadto sa yuta sa Israel kay patay na ang nagtinguha pagpatay sa bata,” matod sa anghel. 21 Busa mibangon si Jose ug gidala niya ang bata ug ang inahan ug namauli sila sa yuta sa Israel. 22 Apan sa pagkadungog niya nga si Arquelao na ang naghari sa Judea puli kang Herodes nga iyang amahan, nahadlok si Jose sa pagpuyo didto. Unya gipahimangnoan na usab siya sa Ginoo pinaagi sa damgo busa miadto siya sa lalawigan sa Galilea 23 ug mipuyo sa usa ka lungsod nga ginganlag Nazaret. Nahitabo kini aron matuman ang giingon sa mga propeta, “Siya pagailhong taga-Nazaret.” 1 Niadtong panahona miadto si Juan nga Magbubunyag didto sa dapit nga awaaw sa Judea ug nagwali 2 nga nag-ingon, “Hinulsoli ug biyai ang inyong mga sala kay hapit na maghari ang Dios.” 3 Si Juan mao ang gihisgotan ni propeta Isaias sa iyang pag-ingon, “May nagsinggit didto sa kamingawan: ‘Andama ninyo ang dalan alang sa Ginoo, himoang tul-id ang iyang agianan!’ ” 4 Ang bisti ni Juan hinimo gikan sa balhibo sa kamelyo ug nagbakos siyag panit ug ang iyang kan-onon dulon ug dugos. 5 Unya nangadto kaniya ang mga tawo gikan sa Jerusalem ug tibuok lalawigan sa Judea ug gikan sa kayutaan nga kasikbit sa Suba sa Jordan. 6 Gisugid nila ang ilang mga sala ug gibunyagan niya sila didto sa Suba sa Jordan. 7 Sa pagkakita ni Juan nga may daghang Pariseo ug Saduseo nga nanuol kaniya aron magpabunyag, giingnan niya sila, “Mga bitin! Kinsay nagsulti kaninyo nga makalikay kamo sa taliabot nga paghukom sa Dios? 8 Ipakita ninyo nga naghinulsol na kamo sa inyong mga sala pinaagi sa inyong buhat. 9 Nagdahom ba kamo nga kay kaliwat kamo ni Abraham maluwas kamo? Sultihan ko kamo: makahimo ang Dios pagkuha niining mga bato aron himoong mga anak ni Abraham! 10 Gani giandam na sa Dios ang atsa aron iputol sa mga kahoy diha sa mga gamot. Ang tanang kahoy nga dili mamunga ug maayong bunga putlon ug isugnod sa kalayo. 11 Ako nagbunyag kaninyo pinaagi sa tubig aron pagpakita nga naghinulsol ug mibiya kamo sa inyong mga sala. Apan ang moanhi sunod kanako magbunyag kaninyo pinaagi sa Espiritu Santo ug sa kalayo. Siya mas gamhanan kay kanako ug dili ako angay bisan gani sa pagbitbit sa iyang sandalyas. 12 Naggiok siya ug nagpalid aron lainon ang uhot gikan sa mga lugas. Tigumon niya ang mga lugas didto sa kamalig apan ang mga uhot iyang sunogon sa kalayo nga dili mapalong!” 13 Unya gikan sa lalawigan sa Galilea miadto si Jesus sa Jordan aron magpabunyag kang Juan. 14 Dili unta mobunyag kaniya si Juan nga miingon, “Ako ang angay nimong bunyagan apan nganong ako na man hinuon ang mobunyag kanimo?” 15 Apan gitubag siya ni Jesus, “Pasagdi lang nga mahitabo kini kay niining paagiha makatuman kita sa tanan nga gisugo sa Dios.” Busa miuyon si Juan. 16 Human gayod sa pagbunyag kang Jesus, mikawas siya sa tubig. Unya naabli ang langit ug nakita niya ang Espiritu sa Dios nga mipaubos daw salampati ug mitugdon kaniya. 17 Ug unya may tingog gikan sa langit nga nag-ingon, “Kini mao ang pinangga kong Anak nga nakalipay kanako pag-ayo.” 1 Unya gidala si Jesus sa Espiritu Santo ngadto sa dapit nga awaaw aron tintalon sa Yawa. 2 Didto nagpuasa si Jesus sulod sa 40 ka adlaw ug 40 ka gabii ug unya gigutom siya. 3 Ug miduol kaniya ang Yawa nga nag-ingon, “Anak ka man kaha sa Dios, himoang pan kining mga bato.” 4 Mitubag si Jesus, “Ang Kasulatan nag-ingon, ‘Ang tawo mabuhi dili sa pan lamang, kondili sa matag pulong usab nga isulti sa Dios.’ ” 5 Unya gidala si Jesus sa Yawa ngadto sa Jerusalem, ang Balaang Siyudad, ug gipatindog siya sa kinatas-ang bahin sa Templo 6 ug giingnan, “Anak ka man kaha sa Dios, ambak ngadto sa ubos kay nag-ingon man ang Kasulatan: ‘Ang Dios magsugo sa iyang mga anghel pagbantay kanimo; sapnayon ka nila aron dili maigo sa bato bisan gani ang imong tiil.’ ” 7 Si Jesus mitubag, “Apan nag-ingon usab ang Kasulatan, ‘Ayaw tintala ang Ginoo nga imong Dios.’ ” 8 Unya gidala si Jesus sa Yawa ngadto sa usa ka habog kaayong bukid ug gipakita kaniya ang tanang gingharian sa kalibotan ug ang ilang kaanindot. 9 Ang Yawa miingon, “Ihatag ko kanimo kining tanan kon moluhod ka ug mosimba kanako.” 10 Mitubag si Jesus, “Pahawa, Satanas! Ang Kasulatan nag-ingon, ‘Simbaha ang Ginoo nga imong Dios ug siya lamang ang alagari!’ ” 11 Busa ang Yawa mibiya kaniya ug unya nangabot ang mga anghel ug miatiman kaniya. 12 Sa pagkadungog ni Jesus nga gibilanggo si Juan, mibalik siya sa lalawigan sa Galilea. 13 Mibiya siya sa Nazaret ug didto mipuyo sa Capernaum, usa ka lungsod daplin sa Lanaw sa Galilea, sa kayutaan sa Zabulon ug Neftali. 14 Sa ingon natuman ang gisulti ni propeta Isaias: 15 “Yuta sa Zabulon ug yuta sa Neftali, agianan padulong sa dagat, tabok sa Jordan, Galilea, dapit sa mga dili Judio! 16 Ang mga tawo nga nagpuyo sa kangitngit nakakitag dakong kahayag! Kanila nga nagpuyo sa mangitngit nga yuta sa kamatayon midan-ag ang kahayag!” 17 Sukad niadto si Jesus misugod pagwali nga nag-ingon, “Hinulsoli ang inyong mga sala kay hapit na maghari ang Dios!” 18 Samtang naglakaw si Jesus daplin sa Lanaw sa Galilea, nakita niya ang duha ka magsoong mananagat nga namukot: si Simon nga ginganlag Pedro ug si Andres. 19 Si Jesus miingon kanila, “Kuyog kamo kanako ug tudloan ko kamo sa pagpanagat ug mga tawo.” 20 Dihadiha gibiyaan nila ang ilang mga pukot ug mikuyog kaniya. 21 Mipadayon siya paglakaw ug nakita niya ang laing duha ka magsoon, si Santiago ug si Juan nga mga anak ni Sebedeo. Didto sila sa ilang sakayan uban sa ilang amahan, nag-ayo sa ilang mga pukot. Gitawag sila ni Jesus 22 ug dihadiha gibiyaan nila ang ilang sakayan ug ang ilang amahan ug mikuyog sila kaniya. 23 Unya gilibot ni Jesus ang tibuok Galilea ug nagtudlo siya sulod sa ilang mga sinagoga, nagwali sa Maayong Balita bahin sa paghari sa Dios ug nag-ayo sa mga masakiton. 24 Mikaylap sa tibuok lalawigan sa Siria ang iyang kabantog ug gidala sa mga tawo ngadto kaniya ang tanang nag-antos sa nagkalainlaing mga sakit ug mga balatian: mga giyawaan, mga patulon, mga paralitiko ug giayo ni Jesus silang tanan. 25 Misunod kaniya ang daghang mga tawo gikan sa Galilea, sa Decapolis, sa Jerusalem, sa Judea ug tabok sa Jordan. 1 Sa pagkakita ni Jesus sa katawhan, mitungas siya sa bungtod ug milingkod didto. Unya mialirong kaniya ang iyang mga tinun-an 2 ug gitudloan niya sila niining mosunod: 3 “Bulahan ang miila nga sila kabos sa mga butang nga espirituhanon kay maangkon nila ang paghari sa Dios! 4 “Bulahan ang nagsubo kay lipayon sila sa Dios! 5 “Bulahan ang mapaubsanon kay maila ang tibuok yuta. 6 “Bulahan kadtong naningkamot pagtuman sa kabubut-on sa Dios kay tagbawon niya sila! 7 “Bulahan ang maluluy-on kay kaluy-an sila sa Dios! 8 “Bulahan ang putli ug kasingkasing kay makakita sila sa Dios! 9 “Bulahan ang naningkamot nga managdait ang katawhan kay isipon sila sa Dios nga iyang mga anak! 10 “Bulahan ang gilutos tungod sa ilang pagsunod sa kabubut-on sa Dios kay mahisakop sila sa paghari sa Dios! 11 “Bulahan kamo kon biaybiayon ug daugdaogon sa mga tawo ug butangbutangan sa tanang matang sa kadaotan tungod sa inyong pagsunod kanako. 12 Paglipay ug pagmaya kamo kay dako ang ganti nga gitagana alang kaninyo didto sa langit. Giingon usab nila niini pagpasipala ang mga propeta nga nahiuna kaninyo. 13 “Kamo ang asin sa katawhan. Kon ang asin kawad-an sa iyang kaparat, unsaon pa man pagpabalik sa kaparat niini? Kini wala nay kapuslanan ug angay na lamang ilabay unya tunobtunoban sa mga tawo. 14 “Kamo ang kahayag sa kalibotan. Ang siyudad nga nahimutang sa bungtod dili gayod matago. 15 Walay magdagkot ug suga aron lamang isulod sa gantangan kondili ibutang gayod kini sa tungtonganan aron maghatag ug kahayag sa tanan nga anaa sa balay. 16 Busa sa samang paagi ipadan-ag ang inyong kahayag atubangan sa mga tawo aron makita nila ang inyong mga maayong buhat ug daygon nila ang inyong Amahan nga atua sa langit. 17 “Ayaw ninyo hunahunaa nga mianhi ako aron pagsalikway sa Balaod ni Moises ug sa mga pagtulon-an sa mga propeta. Wala ako moanhi aron pagsalikway niini kondili aron pagtuman hinuon sa hustong kahulogan. 18 Timan-i kini: samtang anaa pa ang langit ug ang yuta, bisan ang labing gamay nga kudlit o ang labing diyutay nga bahin sa Balaod, dili gayod mahanaw hangtod matuman ang tanan. 19 Busa ang dili magtuman bisan sa labing gamayng bahin sa kasugoan ug magtudlo sa uban sa pagbuhat sa ingon, mahimong labing ubos sa Gingharian sa langit. Apan ang magtuman sa Balaod ug magtudlo sa uban sa pagbuhat sa ingon mahimong dako sa Gingharian sa langit. 20 Busa sultihan ko kamo nga dili kamo makasulod sa Gingharian sa langit kon ang inyong pagtuman sa kabubut-on sa Dios sama lamang sa gihimo sa mga magtutudlo sa Balaod ug sa mga Pariseo. 21 “Nasayod kamo nga ang mga tawo giingnan kaniadto, ‘Ayaw pagpatay; ang magpatay manubag niini sa hukmanan.’ 22 Apan karon sultihan ko kamo nga ang masuko sa iyang isigkatawo dad-on ngadto sa maghuhukom ug ang maghingalag kuwanggol sa iyang isigkatawo manubag niini ngadto sa Labawng Hukmanan ug bisan kinsa nga moingon nga buang ang iyang isigkatawo malagmit nga mahiagom sa kalayo sa impirno. 23 Busa inigdala na nimo sa imong halad ngadto sa halaran unya didto mahinumdoman mo nga nasilo kanimo ang imong isigkatawo, 24 biyai ang imong halad atubangan sa halaran ug adtoa dayon ang imong isigkatawo ug pakig-uli una kaniya. Unya balik sa halaran ug padayona ang imong paghalad sa Dios. 25 “Kon may mokiha kanimo ug dad-on ka niya sa hukmanan, pakighusay dayon kaniya samtang may panahon pa ug wala pa kamo moabot didto kay kon moabot na kamo sa hukmanan, itugyan ka niya sa huwes ug ang huwes motugyan kanimo sa polis ug bilanggoon ka niya. 26 Ug magpabilin ka didto hangtod nga mabayran nimo ang tanan mong multa. 27 “Nakadungog kamo nga giingon kaniadto, ‘Ayaw panapaw.’ 28 Apan karon sultihan ko kamo nga bisan kinsay motan-aw sa usa ka babaye uban sa daotang tinguha nakapanapaw na ngadto kaniya sulod sa iyang kasingkasing. 29 Busa kon ang imong tuong mata makaangin kanimo sa pagpakasala, lugita kini ug ilabay kay mas maayo pa nga kawad-an ang imong lawas ug usa ka bahin kay sa itambog ang tibuok mong lawas ngadto sa impirno. 30 Kon ang imong tuong kamot makaangin kanimo sa pagpakasala, putla kini ug ilabay! Mas maayo pa nga kawad-an ka ug usa ka kamot kay sa itambog ang tibuok mong lawas ngadto sa impirno. 31 “Giingon usab kaniadto, ‘Ang makigbulag sa iyang asawa kinahanglan nga maghatag kaniya ug sinulat nga pahibalo sa pakigbulag.’ 32 Apan karon sultihan ko kamo nga kinsa kadtong mobulag sa iyang asawa bisan wala magluib kaniya makasala kay siya man ang hinungdan sa pagpanapaw unya sa iyang asawa kon magminyo kini pag-usab. Bisan ang mangasawa kaniya makapanapaw usab. 33 “Nakadungog usab kamo nga giingnan ang atong katigulangan kaniadto, ‘Ayaw pakyasa ang imong panaad kondili tumana ang imong gipanumpa ngadto sa Ginoo.’ 34 Apan karon sultihan ko kamo: ayaw gayod panumpa kon mosaad ka; ayaw panumpa sa langit kay ang langit mao ang trono sa Dios 35 o sa yuta, kay ang yuta mao ang iyang tumbanan o sa Jerusalem kay kini mao ang siyudad sa halangdong Hari. 36 Ayaw kamo panumpa bisan gani sa inyong ulo kay dili man kamo makapaputi o makapaitom sa usa ka lugas nga buhok. 37 Ingna lamang ‘Oo’ kon ‘oo’ o ‘Dili’ kon ‘dili’, kay kon may mosobra pa niini, kana gikan na sa Yawa. 38 “Nakadungog kamo sa giingon kaniadto, ‘Mata bayrag mata ug ngipon bayrag ngipon.’ 39 Apan karon sultihan ko kamo: ayawg balosi ang nagbuhat kaninyog daotan. Kon sagpaon ang imong tuong aping, ipasagpa usab ang wala. 40 Kon may mokiha kanimo aron mailog niya ang imong sapot nga pang-ilalom, ihatag usab kaniya ang imong sapot nga pang-ibabaw. 41 Kon may mamugos sa pagpakuyog kanimo ug balig usa ka kilometro, himoa kining duha ka kilometro. 42 Kon may mohangyo kanimo ug usa ka butang, ihatag kini kaniya ug ayaw balibari ang buot mohulam kanimo. 43 “Nakadungog kamo nga giingon kaniadto, ‘Higugmaa ang imong mga higala ug dumti ang imong mga kaaway.’ 44 Apan karon sultihan ko kamo: higugmaa ang inyong mga kaaway ug pag-ampo kamo alang sa mga tawo nga nagpasipala kaninyo 45 aron makita nga kamo matuod nga mga anak sa inyong Amahan nga atua sa langit. Kay siya, sa walay pagpili, nagpasidlak sa iyang adlaw ug naghatag ug ulan ngadto sa mga matarong ug sa mga makasasala. 46 Nganong magpaabot man kamo ug ganti gikan sa Dios kon ang inyong gihigugma mao lamang kadtong mga tawo nga nahigugma kaninyo? Dili ba bisan gani ang mga kobrador sa buhis nagbuhat man niana? 47 Kon kamo mahigalaon ngadto lamang sa inyong mga higala, unsa may nahimo ninyo nga labaw pa sa gihimo sa kadaghanan? Dili ba bisan gani ang mga tawo nga wala moila sa Dios nagbuhat man niana? 48 Kinahanglang magmahingpit kamo ingon nga hingpit ang inyong Amahan nga atua sa langit. 1 “Matngoni nga dili ninyo ipasundayag ang inyong mga maayong buhat. Kon ingnon ninyo niana, dili kamo makadawat ug ganti gikan sa inyong Amahan nga atua sa langit. 2 “Busa kon mohatag kamog hinabang, ayaw kini ipanghambog sama sa gibuhat sa mga tigpakaaron-ingnon sulod sa mga sinagoga ug sa kadalanan. Nagbuhat sila niini aron daygon sa mga tawo. Apan sultihan ko kamo nga ang naghimo niini nakadawat na sa ilang ganti. 3 Kon pananglit motabang ka sa usa ka tawong kabos, tabangi siya sa paagi nga bisan gani ang labing suod kanimo dili masayod niini. 4 Himoa kini sa tago ug ang imong Amahan nga nagtan-aw sa imong gibuhat moganti kanimo. 5 “Ug kon mag-ampo ka, ayaw buhata ang gihimo sa mga tigpakaaron-ingnon. Gusto silang mag-ampo nga magtindog sulod sa mga sinagoga ug diha sa mga eskina sa kadalanan aron makita sila sa mga tawo. Sultihan ko kamo nga nakadawat na sila sa ilang ganti. 6 Apan kon mag-ampo ka, sulod ngadto sa imong kuwarto unya sirhi ang pultahan ug pag-ampo ngadto sa imong Amahan nga dili makita. Ug gantihan ka sa imong Amahan nga nagtan-aw sa imong gibuhat sa tago. 7 “Sa inyong pag-ampo, ayaw paggamit ug daghang pulong nga walay kahulogan sama sa gibuhat sa mga dili magtutuo kinsa naghunahuna nga tubagon sila tungod sa taas nilang pag-ampo. 8 Ayaw sunda ang gihimo nila kay ang inyong Amahan nahibalo nang daan sa inyong gikinahanglan bisan gani sa dili pa kamo mangayo kaniya. 9 Busa, ingna hinuon niini pag-ampo: ‘Amahan namo nga anaa sa langit, balaanon ang imong ngalan; 10 maghari ka kanamo ug tumanon ang imong pagbuot dinhi sa yuta sama nga gituman kini didto sa langit. 11 Ihatag kanamo ang pagkaon nga among gikinahanglan karong adlawa; 12 ug pasayloa kami sa among mga sala sama nga kami nagpasaylo sa mga nakasala kanamo. 13 Ayaw kami itugyan sa pagsulay; luwasa hinuon kami gikan sa daotan. [Kay imo ang gingharian, ang gahom ug ang himaya hangtod sa kahangtoran.]’ 14 “Kay kon inyong pasayloon ang nakasala kaninyo, pasayloon usab kamo sa inyong Amahan nga atua sa langit. 15 Apan kon dili ninyo sila pasayloon, dili usab kamo pasayloon sa inyong Amahan nga atua sa langit. 16 “Sa inyong pagpuasa ayaw ipakita nga nagsubo kamo sama sa gibuhat sa mga tigpakaaron-ingnon. Gipasundayag nila ang gutom nilang panagway aron mailhan gayod nga nagpuasa sila. Sultihan ko kamo nga nakadawat na sila sa ilang ganti. 17 Kon magpuasa ka, panghilam-os ug panudlay 18 aron walay mahibalo nga nagpuasa ka gawas sa imong Amahan nga dili makita kinsa nagtan-aw sa imong gibuhat sa tago. Ug gantihan ka niya. 19 “Ayaw kamo pagtigom ug mga bahandi alang sa inyong kaugalingon dinhi sa yuta kay tay-an lamang kini ug kutkuton sa anay o kawaton usab sa mga kawatan. 20 Pagtigom hinuon ug mga bahandi alang sa inyong kaugalingon didto sa langit diin walay taya ug anay nga makakutkot niini ug walay mga kawatan nga makakawat niini 21 kay hain gani ang inyong bahandi atua usab didto ang inyong kasingkasing. 22 “Ang mata maoy suga sa lawas. Kon maayo ang imong mata, malukop sa kahayag ang tibuok mong lawas. 23 Apan kon daotan ang imong mata, malukop sa kangitngit ang imong lawas. Busa kon ang kahayag nga anaa kanimo kangitngit diay, unsa na lang kaha ang imong kangitngit! 24 “Dili mahimo nga ang usa ka tawo magpaulipon sa duha ka agalon kay mahitabo gayod nga iyang dumtan ang usa ug ang usa iyang higugmaon o unongan niya ang usa ug ang usa iyang tamayon. Dili kamo makapaulipon sa Dios ug sa salapi. 25 “Tungod niini sultihan ko kamo: ayaw kabalaka unsay inyong kan-on ug imnon aron kamo mabuhi o sa inyong ibisti. Dili ba mas bililhon pa man ang kinabuhi kay sa pagkaon ug ang lawas kay sa bisti? 26 Tan-awa ang mga langgam: wala sila magpugas ug mag-ani aron ilang tigumon sa kamalig. Apan giatiman sila sa inyong Amahan nga atua sa langit! Dili ba mas bililhon pa man kamo kay sa mga langgam? 27 Kinsa man kaninyo ang makadugang sa gitas-on sa inyong kinabuhi pinaagi sa pagkabalaka? 28 “Ug nganong mabalaka man kamo sa inyong ibisti? Tan-awa giunsa pagtubo sa mga bulak sa kaumahan. Wala sila maghago aron makabisti. 29 Apan sultihan ko kamo nga bisan gani si Solomon nga dato kaayo walay sapot nga sama katahom sa usa niining mga bulaka. 30 Kon gibistihan sa Dios ang mga balili nga buhi karon apan sa sunod adlaw sunogon ra, kamo pa kahay dili bistihan? Pagkagamay ninyog pagtuo! 31 “Busa ayaw kamo kabalaka kon asa kamog kan-on o imnon o ibisti. 32 (Kining mga butanga maoy gitinguha kanunay sa mga dili magtutuo.) Ang inyong Amahan nga atua sa langit nasayod nga nagkinahanglan kamo niining mga butanga. 33 Apan labaw sa tanan, paharia ninyo ang Dios ug pagkinabuhi kamo uyon sa iyang kabubut-on ug ang ubang mga butang ihatag ra niya kaninyo. 34 Busa ayaw kabalak-i ang mosunod nga adlaw kay may kaugalingon kining suliran. Ayaw na pun-i ang suliran sa matag adlaw. 1 “Ayaw ninyo hukmi ang uban aron dili kamo hukman sa Dios. 2 Kay hukman kamo sa Dios sama sa paghukom ninyo sa uban ug sukdon kamo niya sa samang sukdanan nga inyong gigamit sa uban. 3 Nganong nakita man nimo ang puling sa imong isigkatawo apan wala ka magtagad sa troso diha sa imong mata? 4 Unsaon man nimo pag-ingon sa imong isigkatawo, ‘Kuhaon ko kanang imong puling’ nga naa may troso sa imong mata? 5 Tigpakaaron-ingnon! Kuhaa una ang troso nga anaa sa imong mata aron makakita ka pag-ayo ug makuha mo ang puling sa imong isigkatawo. 6 “Ayaw ihatag ang mga butang nga balaan ngadto sa mga iro kay tingalig mosumbalik sila ug mopaak kaninyo. Ug ayaw iitsa ang mga perlas ngadto sa mga baboy kay kini tamaktamakan lamang nila. 7 “Pangayo ug kamo hatagan; pangita ug kamo makakaplag; panuktok ug ang pultahan ablihan alang kaninyo. 8 Kay ang mangayo hatagan ug ang mangita makakaplag ug ang manuktok ablihan. 9 Kamong mga amahan, hatagan ba ninyog bato ang inyong anak kon mangayo siyag pan? 10 O hatagan ba ninyog bitin kon mangayo siyag isda? 11 Kon kamo nga mga daotan mahibalong mohatag ug maayong butang ngadto sa inyong mga anak, unsa pa kaha ang inyong Amahan nga atua sa langit? Mohatag gayod siya sa mga maayong butang niadtong mangayo kaniya! 12 “Buhata ngadto sa uban ang buot ninyo nga ilang buhaton nganha kaninyo: kini ang kahulogan sa Balaod ni Moises ug sa pagtulon-an sa mga propeta. 13 “Sa inyong pagpangita sa dalan sa kinabuhi, sulod kamo sa sigpit nga ganghaan kay ang lapad nga ganghaan ug ang sayon nga dalan paingon man sa kalaglagan. Mao kini ang gisubay sa kadaghanan. 14 Apan masigpit ang ganghaan ug malisod ang dalan paingon sa kinabuhing dayon ug diyutay ra ang nakakaplag niini. 15 “Pagbantay kamo sa mga mini nga propeta. Moanha sila kaninyo nga morag mga karnero apan ang tinuod sama sila sa bangis nga mga lobo. 16 Mailhan ninyo sila sa ilang binuhatan kay ang sampinit dili man mamungag ubas ug ang kadyapa dili usab mamungag igos. 17 Ang punoan nga walay sakit mamungag maayong bunga apan ang punoan nga masakiton dili mamunga ug maayong bunga. 18 Dili makabungag walay pulos nga bunga ang punoan nga walay sakit sama nga ang masakiton nga punoan dili makabungag maayong bunga. 19 Ang matag punoan nga dili mamungag maayong bunga putlon ug isugnod sa kalayo. 20 Busa mailhan ninyo ang mga mini nga propeta pinaagi sa ilang binuhatan. 21 “Dili ang tanan nga magtawag kanakog ‘Ginoo, Ginoo,’ makasulod sa Gingharian sa langit kondili kadto lamang nagtuman sa kabubut-on sa akong Amahan nga atua sa langit. 22 Niadtong adlawa daghan unya ang moingon kanako, ‘Ginoo, dili ba nagsangyaw man kami sa mensahe sa Dios, naghingilin sa mga yawa ug naghimog daghang mga milagro pinaagi sa imong ngalan?’ 23 Apan ingnon ko unya sila, ‘Wala ako makaila kaninyo. Mga makasasala, pahawa kamo!’ 24 “Busa ang tanan nga nakadungog sa akong gisulti ug nagtuman niini mahisama sa usa ka maalamong tawo nga nagtukod sa iyang balay diha sa bato. 25 Sa dihang mibundak ang ulan ug mibaha ang mga suba ug ang hangin mihapak ug mikusokuso niadtong balaya, wala kini matumba kay natukod man diha sa bato. 26 “Apan ang tanan nga nakadungog sa akong gisulti ug dili motuman niini, mahisama sa usa ka tawong buangbuang nga nagtukod sa iyang balay diha sa balas. 27 Sa dihang mibundak ang ulan ug mibaha ug ang hangin mihapak ug mikusokuso niadtong balaya, natumba kini ug nagun-ob!” 28 Sa pagkahuman ni Jesus ug sulti niining mga butanga, ang mga tawo natingala sa iyang pagtulon-an. 29 Lahi siya sa ilang mga magtutudlo sa Balaod kay ang iyang pagtudlo inubanan man sa awtoridad. 1 Milugsong si Jesus gikan sa bungtod ug misunod kaniya ang bagang panon sa katawhan. 2 Unya miduol kaniya ang usa ka sanlahon ug miluhod sa iyang atubangan nga nag-ingon, “Sir, kon gusto nimo makahimo ka paghinlo kanako.” 3 Gihikap siya ni Jesus ug giingnan, “Gusto ko. Mamaayo ka!” Ug dihadiha naayo siya. 4 Unya miingon si Jesus kaniya, “Pamati! Ayaw kinig isaba kang bisan kinsa. Adtoa hinuon dayon ang pari ug ipakita ang imong kaugalingon kaniya unya paghalad sumala sa gisugo ni Moises aron pagmatuod nga naayo ka na.” 5 Sa pagsulod ni Jesus sa Capernaum, gitagbo siya sa usa ka kapitan sa kasundalohang Romanhon nga nagpakiluoy: 6 “Sir, ang akong sulugoon atua sa akong balay naghigda, dili makalihok ug nag-antos pag-ayo.” 7 Si Jesus miingon, “Moadto ako ug ayohon ko siya.” 8 Ang opisyal mitubag, “Ayaw lang pag-adto, Sir, kay dili ako angay nga mopadayon kanimo sa akong balay. Isulti lang ug mamaayo na ang akong sulugoon. 9 Ako mismo ubos sa pagbuot sa labawng mga opisyal ug aduna akoy mga sundalo nga ubos sa akong pagmando. Kon sugoon nako ang usa kanila sa paglakaw, molakaw siya ug kon tawgon nako ang usa, moduol siya ug kon sugoon ko ang akong ulipon sa pagbuhat sa bisan unsa, motuman siya.” 10 Natingala si Jesus sa iyang pagkabati niini ug miingon siya sa mga tawo nga mikuyog kaniya, “Sultihan ko kamo nga bisan dinhi sa Israel wala pa akoy nakitang tawo nga dunay pagtuo nga sama kadako niini. 11 Hinumdomi kini: daghan ang mangabot gikan sa sidlakan ug sa kasadpan ug makigsalo kang Abraham, kang Isaac ug kang Jacob didto sa Gingharian sa langit. 12 Apan sila nga mao untay makaambit diha sa Gingharian itambog hinuon ngadto sa kangitngitan diin maghilak sila ug magkagot ang ilang ngipon.” 13 Ug miingon si Jesus sa opisyal, “Pauli sa inyo ug mahitabo ang imong gituohan.” Ug ang sulugoon sa opisyal naayo niadtong taknaa. 14 Unya miadto si Jesus sa balay ni Pedro ug didto nakita niya ang naghigdang ugangang babaye ni Pedro nga gihilantan. 15 Gihikap niya ang kamot sa masakiton ug gihuwasan kini sa hilanat, mibangon ug misilbi kaniya. 16 Sa pagsalop na sa adlaw, gidala sa mga tawo ngadto kang Jesus ang daghang mga giyawaan. Gipagula ni Jesus ang daotang mga espiritu pinaagi lamang sa pulong ug giayo niya ang tanang masakiton. 17 Gihimo niya kini aron matuman ang giingon ni propeta Isaias, “Siya gayod maoy nag-ayo sa atong mga balatian ug mga sakit.” 18 Sa pagkakita ni Jesus sa daghan kaayong tawo nga nag-alirong kaniya, miingon siya sa iyang mga tinun-an, “Manabok kita sa lanaw.” 19 Unya may usa ka magtutudlo sa Balaod nga miduol kaniya ug miingon, “Magtutudlo, andam ako sa pagkuyog kanimo bisag asa ka moadto.” 20 Si Jesus mitubag kaniya, “Ang mga milo may mga tagoanan ug ang mga langgam may mga salag apan ang Anak sa Tawo walay dapit nga kapahulayan.” 21 Ug may laing tinun-an nga miingon, “Ginoo, mopauli una ako aron paglubong sa akong amahan.” 22 Si Jesus mitubag, “Sunod kanako ug pasagdi ang mga patay nga maoy molubong sa ilang mga minatay.” 23 Misakay si Jesus sa usa ka sakayan ug mikuyog kaniya ang iyang mga tinun-an. 24 Unya mikalit paghuros ang usa ka kusog nga unos ug nasudlag tubig ang sakayan ug hapit kini malunod apan natulog si Jesus. 25 Miduol kaniya ang mga tinun-an ug gipukaw siya, “Ginoo, tabang! Malunod na ta!” 26 Si Jesus mitubag, “Nganong nangahadlok man mo kaayo? Pagkagamay sa inyong pagsalig!” Unya mibangon siya ug gibadlong niya ang hangin ug ang mga balod ug mibanos ang kalinaw. 27 Natingala ang tanan ug miingon sila, “Unsa ba gyod diay kining tawhana nga bisan ang hangin ug ang mga balod mopatuo man kaniya?” 28 Unya miabot si Jesus sa yuta sa Gadara didto sa tabok sa lanaw ug gitagbo siyag duha ka tawo nga nanggula gikan sa mga langub nga gihimong lubnganan. Giyawaan kining mga tawhana ug bangis kaayo busa walay nangahas pag-agi niadtong dalana. 29 Ug misinggit sila, “Anak sa Dios, unsa may imong tuyo kanamo? Mianhi ka ba aron pagsakit kanamo bisag dili pa panahon?” 30 Dili layo didto, may usa ka panon sa mga baboy nga nanibsib. 31 Mihangyo ang mga yawa kang Jesus, “Kon abugon mo kami pasudla kami nianang panon sa mga baboy.” 32 “Sigi, panulod kamo,” miingon si Jesus. Ug mipahawa ang mga yawa ug nanulod sa mga baboy. Unya ang tibuok panon sa baboy nanaglumba paingon sa pangpang ug nangambak sa lanaw ug nangalumos. 33 Ang mga nag-atiman sa mga baboy nanagan ngadto sa lungsod aron pagsugilon sa tanang nahitabo ingon man sa gidangatan sa mga giyawaan. 34 Tungod niini nanggawas ang tanang tawo niadtong lungsora aron pagsugat kang Jesus ug sa ilang pagkakita kaniya, nangaliyupo sila nga mobiya siya sa ilang dapit. 1 Misakay si Jesus sa usa ka sakayan ug mibalik pagtabok sa lanaw ug miabot sa iyang kaugalingong lungsod. 2 Unya may pipila ka tawo nga naghatod ngadto kaniya ug usa ka paralitiko nga gipahigda sa duyan. Nakita ni Jesus ang kadako sa ilang pagsalig kaniya ug miingon siya sa paralitiko, “Anak, ayaw kabalaka kay gipasaylo na ang imong mga sala.” 3 Unya may pipila ka magtutudlo sa Balaod nga miingon sa ilang kaugalingon, “Nagpasipala sa Dios kining tawhana!” 4 Nasayod si Jesus sa ilang gihunahuna ug miingon siya, “Nganong naghunahuna man kamog daotan? 5 Hain may sayon isulti, ‘Gipasaylo na ang imong mga sala’ o ‘Bangon ug lakaw’? 6 Karon ipakita ko kaninyo nga ang Anak sa Tawo may gahom dinhi sa yuta sa pagpasaylo sa mga sala.” Busa miingon siya sa paralitiko, “Bangon, dad-a ang imong gihigdaan ug pauli sa inyo!” 7 Ug mibangon ang paralitiko ug mipauli. 8 Sa pagkakita sa mga tawo niini, nahingangha sila ug gidayeg nila ang Dios tungod sa paghatag niya niining gahoma ngadto sa mga tawo. 9 Unya mibiya si Jesus niadtong dapita ug samtang naglakaw siya, nakita niya ang usa ka kobrador sa buhis nga ginganlag Mateo nga naglingkod sulod sa iyang opisina. Miingon si Jesus kaniya, “Sunod kanako.” Mitindog si Mateo ug misunod kaniya. 10 Samtang nagkaon si Jesus didto sa balay, may daghang kobrador sa buhis ug mga makasasala nga miduol ug misalo kaniya ug sa iyang mga tinun-an. 11 Nakakita niini ang pipila ka Pariseo ug miingon sila sa iyang mga tinun-an, “Nganong nakigsalo man ang inyong magtutudlo sa mga kobrador sa buhis ug sa mga makasasala?” 12 Nakadungog si Jesus kanila ug mitubag, “Ang mga tawo nga walay sakit wala magkinahanglag doktor kondili ang masakiton ra. 13 Susiha ninyo kon unsay kahulogan niining bahina sa kasulatan nga nag-ingon, ‘Pagkamaluluy-on ang akong gusto, dili mga halad.’ Kay wala ako moanhi aron pagtawag sa mga matarong kondili sa mga makasasala.” 14 Unya miadto kang Jesus ang mga tinun-an ni Juan nga Magbubunyag ug nangutana, “Nganong kami ra man ug ang mga Pariseo ang nagpuasa kanunay apan ang imong mga tinun-an wala?” 15 Si Jesus mitubag, “Naghunahuna ba diay kamo nga magsubo ang mga dinapit sa kombira sa kasal samtang ang pamanhonon uban pa kanila? Dili gayod! Apan moabot ang panahon nga ang pamanhonon kuhaon gikan kanila ug magpuasa na unya sila. 16 “Walay mogamit ug bag-ong panapton aron itapak sa daang bisti kay ang bag-ong panapton mokulo man ug modako hinuon ang gisi niini. 17 Ug walay tawo nga mogamit ug daang sudlanan nga panit aron sudlan sa bag-ong bino. Kay kon himoon niya kini, mabusbos ang sudlanan ug unya mausik ang bino ug madaot ang sudlanan. Apan ang bag-ong bino isulod hinuon sa mga sudlanan nga bag-o aron dili madaot ang bino ug ang mga sudlanan.” 18 Samtang nagsulti si Jesus niini, miduol kaniya ang usa ka opisyal, miluhod sa iyang atubangan ug miingon, “Bag-o pa lang namatay ang akong anak nga babaye. Apan adtoa ug hikapa siya ug mabuhi siya.” 19 Busa mitindog si Jesus ug misunod kaniya ug mikuyog ang iyang mga tinun-an. 20-21 Unya usa ka babaye nga nag-antos tungod sa iyang pagsigig dugo sulod na sa napulog-duha ka tuig miduol sa luyo ni Jesus ug miingon sa iyang kaugalingon, “Kon makahikap lang ako sa bisti ni Jesus, siguradong mamaayo ako.” Unya gihikap niya ang sidsid sa bisti ni Jesus. 22 Milingi si Jesus ug nakita niya ang babaye ug miingon siya, “Ayaw kabalaka, anak! Ang imong pagsalig maoy nakaayo kanimo.” Ug dihadiha dayon naayo ang babaye. 23 Unya misulod si Jesus sa balay sa opisyal. Sa pagkakita niya sa mga musikero alang sa paglubong ug sa mga tawo nga nagkaguliyang, 24 miingon siya, “Panggawas kamong tanan! Wala mamatay ang bata—natulog lang siya!” Tungod niini gibugalbugalan nila si Jesus. 25 Sa nakapanggawas na ang mga tawo, misulod si Jesus sa lawak sa bata ug gigunitan niya ang kamot niini ug mitindog ang bata. 26 Ug nabalita dayon kini sa tanang dapit niadtong yutaa. 27 Unya mibiya si Jesus niadtong dapita ug samtang naglakaw siya, misunod kaniya ang duha ka buta nga lalaki. Naninggit sila, “Anak ni David, kaluy-i intawon kami!” 28 Sa nakasulod na si Jesus sa balay, miduol kaniya ang duha ka buta ug nangutana siya kanila, “Nagtuo ba kamo nga makaayo ako kaninyo?” Sila mitubag, “Oo, Sir.” 29 Unya gihikap ni Jesus ang ilang mga mata ug miingon, “Mamaayo kamo sumala sa inyong pagtuo!” 30 Ug nakakita sila. Unya gipasidan-an sila ni Jesus nga dili gayod kini isaba kang bisan kinsa. 31 Apan milakaw sila ug gipamalita hinuon nila ang kabantog ni Jesus sa tanang dapit niadtong yutaa. 32 Sa pagpanglakaw na sa mga tawo, dihay pipila nga nagdala ngadto kang Jesus ug usa ka tawo nga naamang tungod kay gisudlan kinig yawa. 33 Sa nahinginlan na ang yawa, nakasulti ang tawo ug nahibulong ang tanan nga nag-ingon, “Wala pa gayoy nahitabo nga sama niini dinhi sa Israel!” 34 Apan miingon ang mga Pariseo, “Ang pangulo sa mga yawa maoy naghatag kaniyag gahom sa pagpagula kanila.” 35 Unya gilibot ni Jesus ang tanang kalungsoran ug kabaryohan. Nanudlo siya didto sa ilang mga sinagoga ug giwali niya ang Maayong Balita bahin sa paghari sa Dios. Giayo usab niya ang mga tawo sa tanan nilang balatian ug sakit. 36 Sa pagkakita niya sa daghang mga tawo, naluoy siya kanila kay nagluya man sila ug walay kadasig, morag mga karnero nga walay magbalantay. 37 Busa giingnan niya ang iyang mga tinun-an, “Daghan ang anihonon apan diyutay ra ang mangangani. 38 Busa pag-ampo kamo sa tag-iya sa anihonon aron magpadala siyag dugang pang mangangani.” 1 Gitigom ni Jesus ang iyang napulog-duha ka tinun-an ug gihatagan niya silag gahom sa paghingilin sa mga daotang espiritu ug sa pag-ayo sa tanang sakit ug balatian. 2 Mao kini ang mga ngalan sa napulog-duha ka apostoles: una si Simon (nga ginganlag Pedro) ug ang iyang igsoon nga si Andres; si Santiago ug ang iyang igsoon nga si Juan, mga anak ni Sebedeo; 3 si Felipe ug si Bartolome; si Tomas ug si Mateo, ang kobrador sa buhis; si Santiago, ang anak ni Alfeo ug si Tadeo; 4 si Simon nga Patriyota ug si Judas Iscariote, ang nagbudhi kang Jesus. 5 Gidala ni Jesus kining napulog-duha ka apostoles uban niining mga pahimangno: “Ayaw kamo pag-adto sa kayutaan sa mga dili Judio ug sa bisan unsang lungsod sa Samaria. 6 Adtoa hinuon ninyo ang nangawala nga mga karnero sa nasod sa Israel. 7 Lakaw kamo ug isangyaw nga nagsugod na paghari ang Dios. 8 Ayoha ninyo ang mga masakiton, banhawa ang mga patay, hinloi ang mga sanlahon ug hinginli ang mga yawa. Nakadawat kamo nga walay bayad busa panghatag kamo sa walay pagpangayog bayad. 9 Ayaw kamo pagdalag kuwarta—bulawan, plata o tumbaga; 10 ayaw pagdalag bag sa inyong pagpanaw o ilisan o sandalyas o sungkod. Ang mamumuo angay hatagan sa iyang kabuhian. 11 “Inig-abot ninyo sa usa ka lungsod o balangay, pangita kamog tawo nga moabiabi kaninyo ug pabilin uban kaniya hangtod nga mobiya kamo niadtong dapita. 12 Inigdayon ninyo sa usa ka balay, ingna ang tagbalay, ‘Ang kalinaw mag-uban kaninyo.’ 13 Kon modawat kaninyo ang tagbalay, ibilin kanila ang inyong panghinaot sa kalinaw. Apan kon dili, bakwia ang inyong panghinaot. 14 Ug kon anaay dili modawat o dili mamati kaninyo, itaktak ang abog sa inyong tiil ug biyai ang ilang balay o lungsod. 15 Hinumdomi kini: sa Adlaw sa Paghukom mas maluoy pa ang Dios sa mga tawo sa Sodoma ug sa Gomora kay sa mga tawo nianang lungsora! 16 “Pamati kamo! Ako nagpadala kaninyo nga sama sa mga karnero ngadto sa panon sa mga lobo. Busa kinahanglan nga magmaigmat kamo sama sa bitin ug magmalumo sama sa salampati. 17 Pagbantay kamo kay may mga tawo unya nga modakop ug modala kaninyo ngadto sa hukmanan ug latoson kamo nila sulod sa ilang mga sinagoga. 18 Dad-on kamo atubangan sa mga namunoan ug sa mga hari tungod kanako ug pinaagi niini makasangyaw kamo sa Maayong Balita ngadto kanila ug sa mga dili Judio. 19 Kon dad-on na kamo sa hukmanan, ayaw kamog kabalaka unsay inyong isulti o unsaon ninyo pagsulti kay inig-abot na sa panahon, hatagan kamo sa angay ninyong isulti. 20 Kay ang mga pulong nga inyo unyang isulti dili inyo kondili iya sa Espiritu sa inyong Amahan nga magsulti pinaagi kaninyo. 21 “Itugyan sa mga tawo ang ilang kaugalingong mga igsoon aron patyon ug mao usab kini ang buhaton sa mga amahan ngadto sa ilang mga anak. Makigbatok usab ang mga anak sa ilang mga ginikanan ug ipapatay sila sa ilang mga anak. 22 Dumtan kamo sa tanan tungod kanako apan maluwas ang molahutay hangtod sa kataposan. 23 Kon lutoson kamo sa katawhan sa usa ka lungsod, dangop kamo ngadto sa laing lungsod. Sultihan ko kamo nga sa dili pa ninyo mahuman ang inyong buluhaton sa tanang lungsod sa Israel, moabot na ang Anak sa Tawo. 24 “Walay tinun-an nga labaw sa iyang magtutudlo ug walay ulipon nga labaw sa iyang agalon. 25 Busa angayng malipay ang tinun-an kon mahisama siya sa iyang magtutudlo ug ang ulipon mahisama sa iyang agalon. Kon ang pangulo sa panimalay ginganlag Beelsebul, unsa pa kaha kangil-ad ang ihingalan sa iyang mga sakop! 26 “Busa ayaw kamo kahadlok sa mga tawo. Walay tinagoan nga dili mahibaw-an ug walay sikreto nga dili mabutyag. 27 Ang gisulti ko kaninyo diha sa ngitngit kinahanglan isulti ninyo diha sa hayag ug kadtong kamo ray nakabati kinahanglan ibalita ninyo ngadto sa uban. 28 Ayaw kamo kahadlok niadtong mopatay sa lawas apan dili makapatay sa kalag. Kahadloki hinuon ninyo ang Dios nga makalaglag sa lawas ug sa kalag didto sa impirno. 29 Sa gamayng kantidad, makapalit na kamog duha ka gagmayng langgam nga sayaw, apan bisan pa niana walay usa kanila nga mahulog sa yuta kon walay pagtugot sa inyong Amahan. 30 Bisan gani ang buhok sa inyong ulo inihap man. 31 Busa ayaw kamo kahadlok kay labaw pa kaayo kamog bili kay sa mga langgam! 32 “Ang moila ug moangkon kanako atubangan sa mga tawo, angkonon ko usab atubangan sa akong Amahan didto sa langit. 33 Apan ang dili moangkon nga siya akoa, dili ko usab angkonon atubangan sa akong Amahan didto sa langit. 34 “Ayaw kamo paghunahuna nga mianhi ako aron pagdalag kalinaw sa kalibotan. Dili kalinaw ang akong gidala kondili espada. 35 Hinuon mianhi ako aron magkabangi ang mga anak nga lalaki ug ang ilang amahan, ang mga anak nga babaye ug ang ilang inahan ug ang mga umagad nga babaye ug ang ilang ugangan nga babaye. 36 Ang labing ngil-ad nga kaaway sa tawo mao ra unya ang mga sakop sa iyang kaugalingong panimalay. 37 “Ang nagmahal sa iyang amahan o inahan labaw kay kanako dili takos nga mahimong tinun-an nako. Kadtong nagmahal sa iyang anak labaw kay kanako, dili usab takos mahimong tinun-an nako. 38 Ang dili mopas-an sa iyang krus ug mosunod kanako, dili takos mahimong tinun-an nako. 39 Ug kadtong maniguro sa iyang kaugalingong kinabuhi, kawad-an niini. Apan ang kawad-an sa iyang kinabuhi tungod kanako, makabaton hinuon niini. 40 “Ang nagdawat kaninyo, nagdawat usab kanako ug ang nagdawat kanako, nagdawat usab kaniya nga nagsugo kanako. 41 Ang nagdawat sa usa ka propeta tungod sa iyang pagkapropeta makadawat usab sa ganti alang sa usa ka propeta. Ang nagdawat sa tawo nga matarong, tungod sa iyang pagkamatarong, makadawat usab sa ganti nga alang sa tawo nga matarong. 42 Ug hinumdomi kini: kadtong nagpainom ug bisan na lag bugnawng tubig sa labing ubos sa akong mga sumusunod tungod kay siya akong sumusunod, gantihan gayod.” 1 Human pahimangnoi ni Jesus ang iyang napulog-duha ka tinun-an, mibiya siya niadtong dapita ug miadto sa mga kasilinganang lungsod aron pagtudlo ug pagwali. 2 Sa pagkadungog ni Juan nga Magbubunyag nga didto sa bilanggoan mahitungod sa gihimo ni Cristo, gipaadto niya ang pipila sa iyang mga tinun-an ngadto kang Jesus. 3 Ug nangutana sila kaniya, “Sultihi kami, ikaw ba ang giingon ni Juan nga moanhi o magpaabot pa ba kamig lain?” 4 Si Jesus mitubag, “Pamauli kamo ug suginli si Juan sa inyong nadungog ug nakita: 5 ang mga buta nakakita, ang mga bakol nakalakaw, ang mga sanlahon nangaayo, ang mga bungol nakadungog, ang mga minatay nangabanhaw ug ang Maayong Balita gisangyaw ngadto sa mga kabos. 6 Bulahan kadtong wala magduhaduha kanako!” 7 Samtang namauli ang mga tinun-an ni Juan, si Jesus miingon sa mga tawo mahitungod kang Juan, “Sa pag-adto ninyo kang Juan didto sa dapit nga awaaw, unsay gipaabot ninyong makita? Sagbot ba nga gipilaypilay sa hangin? Dili. 8 Unsa ba gyod ang inyong giadto aron tan-awon? Tawo ba nga nindot kaayog pamisti? Dili usab kay ang mga tawo nga nagbistig sama niini atua man magpuyo sa mga palasyo. 9 Sultihi ako unsa man gyod ang gipaabot ninyong makita? Propeta ba? Oo, propeta, apan ang nakita ninyo labaw pa sa usa ka propeta. 10 Si Juan mao ang giingon sa kasulatan: ‘Ania ang akong sinugo, nag-ingon ang Dios, ipadala ko siya una kanimo aron andamon niya ang dalan alang kanimo.’ 11 Hinumdomi kini: Wala pay tawo nga milabaw kang Juan nga Magbubunyag. Apan bisan kadtong labing ubos sa mga nagpailalom sa paghari sa Dios labaw pa kay kaniya. 12 Sukad sa pagwali ni Juan hangtod karon, ang paghari sa Dios kusganon gayod nga miabot ug ang mga tawo kusganong naninguha paghupot niini. 13 Kay ang tanang propeta ug ang Balaod ni Moises hangtod sa panahon ni Juan, naghisgot mahitungod sa paghari sa Dios. 14 Ug kon gusto kamo motuo sa ilang mensahe, si Juan mao ang gipasabot sa propeta sa dihang miingon siya nga mobalik si Elias. 15 Busa pamati kon may dalunggan kamo! 16 “Karon, unsa may akong ikatandi sa mga tawo niining panahona? Sama sila sa mga bata nga naglingkudlingkod lang sa merkado. Usa ka pundok sa mga kadula mosinggit ngadto sa lain, 17 ‘Mitugtog mig para sa kasal apan wala mo mosayaw! Nanganta mig para sa lubong apan wala mo manghilak!’ 18 Mianhi si Juan, nagpuasa siya ug wala moinom ug bino. Ug miingon sila, ‘Giyawaan siya!’ 19 Mianhi ang Anak sa Tawo ug mikaon siya ug miinom. Ug miingon na usab sila, ‘Tan-awa ninyo kining tawhana! Hangol siya sa pagkaon ug palahubog, unya higala pa gyod sa kobrador sa buhis ug sa mga makasasala!’ Apan ang kaalam sa Dios milutaw nga husto diha sa mga resulta niini.” 20 Unya gisaway pag-ayo ni Jesus ang mga lungsod diin niya himoa ang kadaghanan sa iyang mga milagro kay ang mga tawo didto wala man maghinulsol sa ilang mga sala. 21 “Pagkaalaot nimo, Corasin! Pagkaalaot usab nimo, Betsaida! Kay kon ang mga milagro nga nahimo diha kaninyo didto pa himoa sa Tiro ug sa Sidon, ang mga tawo didto dugay na unta nga nagsul-ob ug sako ug nagbolibod ug abo sa ilang ulo aron pagpaila nga sila naghinulsol sa ilang mga sala. 22 Busa hinumdomi nga sa Adlaw sa Paghukom, ang Dios mas maluoy pa sa mga taga-Tiro ug sa taga-Sidon kay kaninyo! 23 Ug ikaw, Capernaum, abi nimog ipahitaas ka ngadto sa langit? Dili. Itambog ka hinuon ngadto sa impirno! Kay kon ang mga milagro nga nahimo diha kanimo didto pa himoa sa Sodoma, ania pa unta kini hangtod karong adlawa! 24 Busa hinumdomi nga sa Adlaw sa Paghukom, ang Dios mas maluoy pa sa Sodoma kay kanimo!” 25 Unya si Jesus miingon, “O Amahan, Ginoo sa langit ug sa yuta! Nagpasalamat ako kanimo kay gipadayag man nimo ngadto sa mga walay kahibalo kining mga butanga nga imong gitago gikan sa mga maalamon ug sa mga makinaadmanon. 26 Oo, Amahan, natuman kini kay mao may imong gusto ug pagbuot. 27 “Ang akong Amahan naghatag kanako sa tanang butang. Walay nakaila sa Anak gawas sa Amahan ug walay nakaila sa Amahan gawas sa Anak ug kadtong mga tawo nga buot sa Anak nga makaila sa Amahan. 28 “Duol kamo kanako, kamong tanan nga gikapuyan ug gibug-atan sa inyong gipas-an ug papahulayon ko kamo. 29 Isangon ang akong yugo ug sunda ninyo ako kay malumo ako ug mapaubsanon sa espiritu ug makapahulay kamo. 30 Sayon ang yugo nga akong isangon kaninyo ug gaan ang ipapas-an ko kaninyo.” 1 Usa niana ka Adlawng Igpapahulay, naglakaw si Jesus ug ang iyang mga tinun-an latas sa kaumahan sa trigo. Gigutom ang iyang mga tinun-an busa nangutlo silag mga uhay sa trigo aron ilang kan-on. 2 Sa pagkakita niini sa mga Pariseo, miingon sila kang Jesus, “Tan-awa ra, dili ba supak man sa atong Balaod ang gihimo sa imong mga tinun-an niining Adlawng Igpapahulay?” 3 Si Jesus mitubag, “Wala ba diay kamo makabasa sa gibuhat ni David sa dihang gigutom siya ug ang iyang mga kauban? 4 Misulod siya sa balay sa Dios ug siya ug ang iyang mga kauban mikaon sa pan nga gihalad ngadto sa Dios bisag supak sa Balaod nga mangaon sila niadtong pan kay ang mga pari ra man ang gitugotan sa pagkaon niini. 5 O wala ba diay kamo makabasa sa Balaod ni Moises, nga sa matag Adlawng Igpapahulay ang mga pari sulod sa Templo nakalapas man sa balaod sa Adlawng Igpapahulay apan wala sila ilha nga nakasala? 6 Sultihan ko kamo nga dinhi aniay labaw pa kay sa Templo. 7 Kon nakasabot pa lang kamo sa kahulogan niining bahina sa kasulatan nga nag-ingon, ‘Kaluoy ang akong gusto, dili mga halad,’ dili unta ninyo pakasad-on ang mga tawo nga walay sala. 8 Kay ang Anak sa Tawo mao ang magbuot sa angayng buhaton sa Adlawng Igpapahulay.” 9 Si Jesus mibiya niadtong dapita ug miadto sa usa sa mga sinagoga. 10 Didto may usa ka tawo nga kimay. May pipila usab ka tawo nga gustong mangitag bikil aron mapasanginlan nila si Jesus nga nagbuhat ug daotan. Busa nangutana sila kaniya, “Dili ba supak sa atong Balaod ang pag-ayog masakiton sa Adlawng Igpapahulay?” 11 Si Jesus mitubag, “Unsa may inyong buhaton kon ang inyong karnero mahulog sa usa ka lawom nga lungag sa Adlawng Igpapahulay? Dili ba diay ninyo kini kuhaon? 12 Mas dako pag bili ang tawo kay sa karnero! Busa ang atong Balaod nagtugot kanato sa pagtabang kang bisan kinsa sa Adlawng Igpapahulay.” 13 Unya giingnan niya ang tawo, “Ituy-od ang imong kamot.” Ug gituy-od sa tawo ang iyang kamot ug naayo kini. 14 Unya nanglakaw ang mga Pariseo ug naglaraw sa pagpatay kang Jesus. 15 Nakamatngon si Jesus mahitungod sa laraw batok kaniya busa mibiya siya niadtong dapita ug mikuyog kaniya ang daghang mga tawo. Giayo niya ang tanang masakiton 16 ug gidid-an niya sila pagpanugilon mahitungod kaniya. 17 Nahitabo kini aron matuman ang giingon ni propeta Isaias: 18 “Ang Dios nag-ingon, ‘Ania ang akong gipili nga sulugoon, ang akong gihigugma ug gikahimut-an. Kaniya pakunsaron ko ang akong Espiritu ug isangyaw niya ang akong kabubut-on ngadto sa tanang katawhan. 19 Dili siya makiglalis o mosinggit o mohimog masaba nga pakigpulong sa kadalanan. 20 Dili niya balion ang bawog nga bugang o palungon ang nagkaawop nga suga. Magpadayon siya sa iyang buhat hangtod nga mapatunhay niya ang hustisya 21 ug siyay mahimong paglaom sa tanang katawhan.’ ” 22 Unya may pipila ka tawo nga midala ngadto kang Jesus ug usa ka tawong giyawaan nga maoy hinungdan sa iyang pagkabuta ug pagkaamang. Giayo ni Jesus ang tawo busa nakasulti na siya ug nakakita. 23 Natingala ang mga tawo ug nangutana sila, “Siya ba kaha ang Anak ni David?” 24 Sa pagkadungog niini sa mga Pariseo, sila miingon, “Nakapagula siyag mga yawa kay yawa man sab ang nagtabang niya. Ang ilang pangulo nga si Beelsebul mao may naghatag kaniyag gahom.” 25 Nasayod si Jesus sa ilang gihunahuna busa miingon siya kanila, “Ang nasod nga magkabahinbahin ug mag-unay pag-away dili molungtad ug dugay. Ug ang nagkabahinbahin nga lungsod o panimalay dili motunhay. 26 Busa kon ang usa ka pundok sa gingharian ni Satanas makig-away sa laing pundok nga iya ra gihapon ni Satanas, nagpasabot kini nga nagkabahinbahin kini. Unya unsaon man paglungtad niini? 27 Matod ninyo nakapagula akog mga yawa kay si Beelsebul naghatag kanako sa gahom. Kon mao kana, kinsa may naghatag ug gahom sa inyong mga sumusunod aron pagpagula kanila? Ang inyong mga sumusunod mao ang nagmatuod nga kamo nasayop pag-ayo! 28 Dili si Satanas kondili ang Espiritu sa Dios ang naghatag kanako sa gahom sa pagpagulag mga yawa ug nagpaila kini nga miabot na kaninyo ang paghari sa Dios. 29 “Walay makalungkab sa balay sa usa ka tawong kusgan ug makakawat sa iyang kabtangan kon dili una niya gaposon ang maong tawo. Kon mahimo na niya kini anha pa siya makakuha sa mga kabtangan. 30 “Ang dili dapig kanako, batok gayod kanako. Ug ang dili motabang kanako pagtigom, nagpatibulaag lang. 31 Tungod niini, sultihan ko kamo: ang mga tawo mapasaylo sa bisan unsang sala nila ug sa bisan unsang sulti nila nga daotan. Apan dili mapasaylo ang magsultig daotan batok sa Espiritu Santo. 32 Ang magsultig daotan batok sa Anak sa Tawo mapasaylo, apan ang magsultig daotan batok sa Espiritu Santo dili gayod mapasaylo karon o bisan kanus-a. 33 “Kinahanglan nga walay sakit ang punoan aron mamunga kinig maayong bunga. Kon ang punoan masakiton, ang bunga niini walay pulos. Kay ang punoan maila sa iyang bunga. 34 Mga bitin! Unsaon man ninyo pagsultig mga maayong butang nga daotan man kamo? Kay unsa gani ang nakapuno sa kasingkasing mao usab ang isulti sa baba. 35 Ang maayong tawo magsultig maayo gikan sa mga maayong butang nga anaa sa iyang kasingkasing. Ang tawong daotan magsultig daotan gikan sa mga butang nga daotan nga anaa sa iyang kasingkasing. 36 “Sultihan ko kamo nga sa Adlaw sa Paghukom, ang matag usa ka tawo mohatag unya ug husay sa matag walay pulos nga pulong nga iyang gisulti. 37 Kay ang inyong mga pulong mao usab unya ang gamiton sa paghukom kaninyo aron maila kon kamo sad-an ba o dili.” 38 Unya pipila ka magtutudlo sa Balaod ug mga Pariseo miingon, “Magtutudlo, pakit-a kamig milagro.” 39 Apan mitubag si Jesus, “Pagkadaotan gayod sa mga tawo karon. Wala nay pagtuo sa Dios! Nangayo kamog milagro kanako? Dili ako mohatag niini. Ang milagro nga akong ihatag kaninyo mao ra ang kahibulongan nga nahitabo kang Jonas nga propeta. 40 Sama nga si Jonas tulo ka adlaw ug tulo ka gabii didto sa tiyan sa dakong isda sa dagat, tulo usab ka adlaw ug tulo ka gabii ang Anak sa Tawo sa ilalom sa yuta. 41 Sa Adlaw sa Paghukom ang mga tawo sa Ninibe mamangon ug mosudya kaninyo kay naghinulsol man sila sa ilang mga sala sa pagkadungog nila sa wali ni Jonas. Ug hibaloi nga dinhi aniay labaw pa kang Jonas! 42 Sa Adlaw sa Paghukom ang Rayna sa Sheba mobangon ug mosudya kaninyo kay mipanaw siyag layo kaayo aron lang pagpamati sa mga maalamong pagtulon-an ni Haring Solomon. Ug hibaloi nga dinhi aniay labaw pa kang Solomon! 43 “Kon ang usa ka daotang espiritu mogula gikan sa usa ka tawo, magsuroysuroy siya sa mga dapit nga mamala ug mangitag iyang kapahulayan. Kon wala siyay hikit-an, 44 moingon siya sa iyang kaugalingon, ‘Mobalik lang ko sa akong gipuy-an kaniadto.’ Busa mobalik siya ug makaplagan niya kini nga wala puy-i, limpyo ug ang tanang kasangkapan maayong pagkapahimutang. 45 Unya mogula siya ug mobalik nga magdalag laing pito ka espiritu nga labi pang daotan kay kaniya ug manulod sila ug mopuyo didto. Busa, sa kataposan, kadtong tawhana molabaw pa kadaotan kay sa sinugdan. Mao usab unya kini ang dangatan niining daotang katawhan.” 46 Samtang nakigsulti pa si Jesus sa mga tawo, miabot ang iyang inahan ug mga igsoong lalaki. Nagtindog sila didto sa gawas kay gusto makigsulti kaniya. 47 Unya usa sa mga tawo didto miingon kaniya, “Ang imong inahan ug mga igsoon atua sa gawas ug buot sila makigsulti kanimo.” 48 Si Jesus mitubag, “Kinsa man ang akong inahan? Kinsa man ang akong mga igsoon?” 49 Unya gitudlo niya ang iyang mga tinun-an ug miingon, “Tan-awa! Mao kini sila ang akong inahan ug ang akong mga igsoon. 50 Kay ang akong inahan ug mga igsoon mao kadtong nagbuhat sa kabubut-on sa akong amahan nga atua sa langit.” 1 Niana gihapong adlawa mibiya si Jesus sa balay ug milingkod sa daplin sa lanaw. 2 Unya tungod sa daghan kaayong mga tawo nga mialirong kaniya, misakay siya sa usa ka sakayan. Milingkod siya didto samtang ang mga tawo nagtindog sa daplin sa lanaw. 3 Migamit siyag mga sambingay aron pagtudlo kanilag daghang mga butang. Miingon siya, “May usa ka tawo nga miadto sa uma aron pagpugas. 4 Sa pagsabod niya sa binhi, adunay nahulog sa agianan ug miabot ang mga langgam ug gipanuka kini. 5 Ang uban nahulog sa yuta nga batoon ug nanurok dayon kay diyutay ra man ug dili lawom ang yuta niini. 6 Apan sa pagsubang na sa adlaw, nalawos ang bag-ong nanurok ug kay wala man makagamot pag-ayo, nangalaya dayon kini. 7 Ang ubang mga binhi didto nahulog sa dapit sa mga tunokong sagbot. Nanubo ang mga tunokong sagbot ug gilupig ang mga bag-ong tanom. 8 Ug ang uban nahulog sa maayong yuta ug namunga. May namunga ug balig 100 ka pilo kay sa natanom, ang uban balig 60 ka pilo ug ang uban balig 30 ka pilo.” 9 Ug miingon si Jesus, “Busa kon aduna kamoy dalunggan, pamati!” 10 Unya ang mga tinun-an miduol kang Jesus ug nangutana kaniya, “Nganong sambingay man ang imong gigamit sa pagtudlo kanila?” 11 Si Jesus mitubag, “Ang mga tinago mahitungod sa paghari sa Dios gipadayag na kaninyo apan wala ipadayag kanila. 12 Kay ang aduna nay iya, dugangan pa hinuon aron maiya ang labaw sa iyang gikinahanglan. Apan sa tawo nga walay nahot, bisan ang gamay nga naa kaniya kuhaon pa gyod. 13 Naggamit ako ug mga sambingay sa akong pagtudlo kanila kay nagtan-aw sila apan dili makakita ug namati apan dili makadungog ug dili makasabot. 14 Busa natuman ang panagna ni Isaias: ‘Nakakita kamo ug nakadungog apan nagpakabuta-bungol lang kamo. 15 Kay kining mga tawhana gahig ulo; gisampongan nila ang ilang mga dalunggan ug gipiyong ang ilang mga mata. Kay dili sila buot makakita ug dili buot makadungog kay tingali unyag makasabot sila ug mobalik kanako ug sila akong ayohon, nag-ingon ang Dios.’ 16 “Apan kamo, pagkabulahan ninyo! Kay makakita ang inyong mga mata ug makadungog ang inyong mga dalunggan. 17 Sultihan ko kamo sa tinuod: daghang mga propeta ug daghang mga tawo sa Dios nga buot gayod unta motan-aw sa inyong nakita apan wala sila makakita ug gusto untang mamati sa inyong nadungog apan wala sila makabati. 18 “Busa pamati kamo ug sabta ninyo ang kahulogan sa sambingay mahitungod sa magpupugas. 19 Kadtong nakadungog sa mensahe mahitungod sa gingharian apan wala makasabot niini adtoon sa Yawa ug sakmiton gikan kaniya ang mga binhi nga napugas diha sa iyang kasingkasing. Sama niini ang binhi nga nahulog didto sa agianan. 20 Ang binhi nga nahulog sa yutang batoon sama sa mga tawo nga malipayong midawat sa mensahe sa pagkadungog nila niini. 21 Apan wala kini makagamot diha kanila busa dili sila molahutay. Sa pag-abot sa mga kalisdanan ug mga paglutos tungod sa mensahe, mobiya dayon sila. 22 Ug ang binhi nga nahulog sa dapit sa mga tunokon nga sagbot sama sa mga tawo nga nakadungog sa mensahe. Apan ang mga kabalaka bahin niining kinabuhia ug ang gugma alang sa mga bahandi mipatigbabaw kay sa mensahe ug dili sila makabunga. 23 Ug ang binhi nga napugas didto sa maayong yuta sama sa mga tawo nga nakadungog ug nakasabot sa mensahe. Mamunga silag tag-100, ang uban tag-60 ug ang uban tag-30.” 24 Unya misugilon si Jesus kanilag laing sambingay: “Ang paghari sa Dios nahisama sa usa ka tawo nga nagpugas ug maayong binhi didto sa iyang uma. 25 Usa niana ka gabii, samtang nangatulog ang tanan, usa ka kaaway ang miadto ug misabod ug liso sa mga sagbot sagol sa trigo ug unya mibiya. 26 Sa nakatubo na ang mga tanom ug misugod na pagbuswak ang mga uhay, diha pa mailhi ang mga sagbot. 27 Ang mga sulugoon sa tag-iya miduol kaniya ug miingon, ‘Sir, maayo man unta ang binhi nga imong gipugas apan diin man gikan ang mga sagbot?’ 28 Siya mitubag, ‘Usa ka kaaway ang naghimo niini.’ Sila nangutana kaniya, ‘Gusto ka bang mangadto kami ug pangibton namo ang mga sagbot?’ 29 Siya mitubag, ‘Ayaw! Kay sa inyo unyang pag-ibot sa mga sagbot, basig maapil ug kaibot ang trigo. 30 Pasagdi ninyo nga ang trigo ug ang mga sagbot magdungag tubo hangtod sa ting-ani kay ingnon ko ra unya ang mga tig-ani: Ibta ninyo pag-una ang mga sagbot, bugkosa kini ug ilabay ngadto sa kalayo. Apan tigoma ang trigo ug hiposa didto sa akong kamalig.’ ” 31 Unya misugilon si Jesus kanilag laing sambingay: “Ang paghari sa Dios sama sa liso sa mustasa nga gikuha sa usa ka tawo ug gipugas didto sa iyang uma. 32 Mao kini ang kinagamyan sa tanang liso, apan sa pagtubo na niini, nahimo kini nga labing dako sa tanang tanom. Nahimo kining kahoy ug nanugdon ang mga langgam niini ug nagsalag sa iyang mga sanga.” 33 Si Jesus misugilon na usab kanila ug laing sambingay: “Ang paghari sa Dios sama niini. Gikuha sa usa ka babaye ang igpapatubo sa pan ug gisagol sa balig tulo ka takos nga harina hangtod mitubo ang tibuok minasa.” 34 Si Jesus migamit ug mga sambingay aron pagsugilon niining mga butanga ngadto sa mga tawo. Wala siyay gisulti kanila bisag unsa nga dili pinaagig sambingay. 35 Gihimo niya kini aron matuman ang giingon sa propeta: “Mogamit akog mga sambingay sa akong pagpakigsulti kanila; suginlan ko silag mga butang nga wala pa hibaloi sukad mabuhat ang kalibotan.” 36 Unya mibiya si Jesus sa mga tawo ug misulod sa balay. Ang iyang mga tinun-an miduol kaniya ug miingon, “Pasabta kami sa kahulogan sa sambingay mahitungod sa mga sagbot sa uma.” 37 Si Jesus mitubag, “Ang nagpugas sa maayong binhi mao ang Anak sa Tawo. 38 Ang uma mao ang kalibotan ug ang maayong binhi mao ang mga tawo nga sakop sa Gingharian. Ang mga sagbot mao ang mga tawo nga sakop sa Yawa 39 ug ang kaaway nga nagsabod sa mga sagbot mao ang Yawa. Ang pagpangani mao ang kataposan sa kalibotan ug ang tig-ani mao ang mga anghel. 40 Sama nga ang mga sagbot hiposon ug sunogon, mao usab kini ang mahitabo sa kataposan sa kalibotan. 41 Ipadala unya sa Anak sa Tawo ang iyang mga anghel. Hiposon nila gikan sa iyang gingharian ang tanan nga maoy nakaangin sa mga tawo sa pagpakasala, lakip ang tanan nga nagbuhat ug daotan. 42 Itambog sila ngadto sa kalayo nga nagdilaab diin maghilak sila ug magkagot sa ilang ngipon. 43 Unya ang katawhan sa Dios modan-ag sama sa adlaw didto sa gingharian sa ilang Amahan. Busa kon may dalunggan kamo, pamati! 44 “Ang paghari sa Dios sama sa usa ka bahandi nga gilubong didto sa usa ka uma. Hikalotan kini sa usa ka tawo apan iya kining gitabonan pag-usab. Hilabihan niyang lipaya ug tungod niini milakaw siya ug iyang gibaligya ang tanan niyang katigayonan ug unya mibalik siya ug iyang gipalit ang uma. 45 “Ang paghari sa Dios sama usab sa usa ka negosyante nga nangitag maanindot nga mga perlas. 46 Sa dihang nakakaplag siyag usa ka perlas nga may talagsaong kaanindot, milakaw siya ug gibaligya ang tanan niyang katigayonan ug unya gipalit niya ang perlas. 47 “Ang paghari sa Dios sama usab sa usa ka baling nga gitaktak didto sa dagat ug nakakuha sa tanang matang sa isda. 48 Inigkapuno na niini, birahon kini sa mga mananagat ngadto sa baybayon. Manglingkod sila aron pagpili sa isda: ang mga maayong isda isulod nila sa ilang mga sudlanan ug ang walay pulos ilang ilabay. 49 Mao usab kini ang mahitabo sa kataposan sa kalibotan. Moanhi ang mga anghel aron ilain nila ang mga daotang tawo gikan sa mga maayo. 50 Unya itambog nila ang mga daotan ngadto sa hudno nga nagdilaab. Didto maghilak sila ug magkagot ang ilang mga ngipon. 51 “Nakasabot ba mo niining mga butanga?” nangutana si Jesus kanila. “Oo,” mitubag sila. 52 Busa miingon siya, “Tungod niini, ang tanang magtutudlo sa Balaod nga nahimong tinun-an ilalom sa paghari sa Dios sama sa usa ka tagbalay nga nagpagawas sa bag-o ug karaan niyang mga kabtangan gikan sa tipiganan.” 53 Sa nakahuman na si Jesus pagsugilon sa maong mga sambingay, mibiya siya niadtong dapita. 54 Mipauli siya sa lungsod nga iyang gipuy-an. Nagtudlo siya didto sa ilang sinagoga ug natingala ang nakadungog kaniya. “Diin man niya kuhaa kining maong kaalam?” nangutana sila. “Ug diin man siyag gahom paghimog mga milagro? 55 Dili ba mao man kana siya ang anak sa panday? Dili ba si Maria man ang iyang inahan? Ug dili ba igsoon man kana siya ni Santiago, ni Jose, ni Simon ug ni Judas? 56 Dili ba nia man dinhi magpuyo ang tanan niyang mga igsoong babaye? Diin man niya kuhaa kining tanan?” 57 Tungod niini gisalikway nila siya. Ug miingon si Jesus kanila, “Ang usa ka propeta tinahod bisan diin gawas lang sa lungsod nga iyang gipuy-an ug sa iyang kaugalingong panimalay.” 58 Busa wala siya mohimog daghang milagro didto kay wala man silay pagtuo. 1 Niadtong panahona, si Herodes, nga nagmando sa Galilea, nakabalita mahitungod kang Jesus. 2 Giingnan niya ang iyang mga opisyal, “Siya mao si Juan nga Magbubunyag. Nabanhaw siya! Mao kanay hinungdan nga makahimo siya niining mga milagroha.” 3 Si Herodes mao ang nagsugo nga dakpon si Juan ug gaposon ug prisohon. Gibuhat niya kini tungod kang Herodias, ang asawa sa iyang igsoon nga si Felipe. 4 Kay si Juan nga Magbubunyag nagsigi man gyod ug sulti kang Herodes, “Dili matarong nga mangasawa ka kang Herodias.” 5 Buot untang patyon ni Herodes si Juan apan nahadlok siya sa mga Judio kay giila man nila si Juan nga usa ka propeta. 6 Sa dihang gisaulog ang adlawng natawhan ni Herodes, misayaw ang anak nga babaye ni Herodias atubangan sa tanang nanambong. Nahimuot kaayo si Herodes. 7 Busa misaad siya kaniya, “Ipanumpa ko nga hatagan ko ikaw bisag unsay imong pangayoon!” 8 Sumala sa sugo sa iyang inahan, miingon siya kang Herodes, “Ihatag kanako karon dayon ang ulo ni Juan nga Magbubunyag ug ibutang kini sa bandihado!” 9 Naguol ang hari apan tungod sa panumpa nga iyang gihimo sa atubangan sa tanan niyang mga dinapit, misugo siya nga hatagan ang dalagita sa iyang gipangayo. 10 Busa iyang gipapunggotan si Juan didto sa prisohan. 11 Ang ulo nga gibutang sa bandihado gidala ug gihatag ngadto sa dalagita. Gidala usab kini niya ngadto sa iyang inahan. 12 Unya miabot ang mga tinun-an ni Juan ug ilang gihipos ang iyang lawas ug gilubong. Human niini, giadto nila si Jesus ug ilang gisuginlan sa nahitabo. 13 Sa pagkadungog ni Jesus sa balita nga gipatay si Juan, mibiya siya niadtong dapita sakay sa usa ka sakayan. Nag-inusara siyang miadto sa usa ka dapit nga awaaw. Nakabalita niini ang mga tawo busa namiya sila sa ilang mga lungsod ug nanglakaw sila aron pag-apas kaniya. 14 Mikawas si Jesus sa sakayan ug sa pagkakita niya sa dakong pundok sa mga tawo, giabot siyag dakong kaluoy kanila ug giayo niya ang ilang mga masakiton. 15 Sa hapit na mosalop ang adlaw ang iyang mga tinun-an miduol kaniya ug miingon, “Mongitngit na ra ba ug awaaw kining dapita. Maayo tingaling palakton na lang nimo ang mga tawo ug paadtoon sa mga balangay nga duol aron mamalit ug pagkaon alang sa ilang kaugalingon.” 16 Si Jesus mitubag, “Dili na kinahanglan nga manglakaw pa sila. Kamo mismo ang maghatag kanilag pagkaon.” 17 Sila mitubag, “Lima ra ka pan ug duha ka isda ang ania diri.” 18 Si Jesus miingon, “Dad-a ngari.” 19 Unya iyang gipalingkod sa mga sagbot ang mga tawo ug gikuha niya ang lima ka pan ug ang duha ka isda. Unya mihangad siya sa langit ug nagpasalamat sa Dios. Gipikaspikas niya ang mga pan ug gihatag ngadto sa mga tinun-an nga mao usab ang nanghatag niini ngadto sa mga tawo. 20 Nangaon ang tanan ug nangabusog. Unya gihipos sa mga tinun-an ang mga sobra nga nakapuno ug napulog-duha ka bukag. 21 Lima ka libo ang gidaghanon sa mga tawo nga nangaon, walay labot sa mga babaye ug sa mga bata. 22 Human niini gipasakay ni Jesus sa sakayan ang mga tinun-an ug gipauna niya ngadto sa tabok sa lanaw samtang iyang gipalakaw ang mga tawo. 23 Mitungas siya nga nag-inusara sa usa ka bungtod aron mag-ampo. Ug sa pagkagabii na, si Jesus didto pa gihapon, nag-inusara. 24 Niadtong tungora ang sakayan didto na sa lawod, gikusokuso sa mga balod kay ang hangin sungsungon man. 25 Nianang pagkakaadlawon, si Jesus miapas kanila nga naglakaw ibabaw sa tubig. 26 Sa pagkakita sa mga tinun-an kaniya nga naglakaw sa tubig, nangahadlok kaayo sila ug naninggit, “Multo!” 27 Si Jesus miingon kanila, “Ayaw kamo kahadlok! Ako kini!” 28 Unya si Pedro miingon, “Ginoo, kon ikaw kana, palakta ako sa tubig nganha kanimo.” 29 “Dali ngari,” mitubag si Jesus. Busa mikawas si Pedro sa sakayan ug milakaw sa tubig ngadto kang Jesus. 30 Apan sa pagkamatikod niya sa kusog nga hangin, nahadlok siya ug misugod pagkaunlod. Busa misinggit siya, “Ginoo, luwasa ako!” 31 Dihadiha gikuptan siya ni Jesus ug gibira ug miingon si Jesus kaniya, “Pagkagamay sa imong pagtuo! Nganong nagduhaduha ka man?” 32 Ug nanakay silang duha sa sakayan. Unya mihunong ang hangin. 33 Ang mga tinun-an nga didto sa sakayan misimba kang Jesus ug miingon, “Ikaw gayod ang Anak sa Dios!” 34 Mitabok sila sa lanaw ug midunggo sa Genesaret. 35 Nailhan si Jesus sa mga tawo busa gipakuha nila ang mga masakiton sa kasikbit nga kayutaan ug ilang gidala ngadto kang Jesus. 36 Mihangyo sila kaniya nga pahikapon ang mga masakiton bisan na lang sa sidsid sa iyang bisti. Ug ang tanan nga nakahikap niini nangaayo. 1 May pipila ka Pariseo ug mga magtutudlo sa Balaod gikan sa Jerusalem nga miduol kang Jesus. Nangutana sila kaniya, 2 “Nganong naglapas man ang imong mga tinun-an sa pagtulon-an nga gipasunod kanato sa atong mga katigulangan? Dili sila manghunaw sa hustong paagi sa dili pa sila mangaon!” 3 Si Jesus mitubag, “Ug nganong naglapas man usab kamo sa sugo sa Dios ug mao hinuoy inyong gisunod ang inyong kaugalingong pagtulon-an? 4 Kay nag-ingon ang Dios, ‘Tahora ang imong amahan ug inahan,’ ug ‘Bisag kinsa nga magsultig daotan batok sa iyang amahan o inahan kinahanglan nga patyon.’ 5 Apan nagtudlo kamo nga ang usa ka tawo mahimong moingon sa iyang amahan o inahan, ‘Ang ako untang itabang kaninyo gihatag ko na sa Dios.’ 6 Sa ingon niana, gitudloan ninyo siya sa dili pagtahod sa iyang amahan. Kini maoy inyong paagi sa pagsalikway sa pulong sa Dios aron ang inyong kaugalingong pagtulon-an maoy matuman. 7 Mga tigpakaaron-ingnon! Husto gayod ang giingon sa Dios pinaagi kang Isaias mahitungod kaninyo: 8 ‘Kining mga tawhana, nagpasidungog kanako sa pulong lamang, apan layo kanako ang ilang kasingkasing. 9 Walay kapuslanan ang ilang pagsimba kanako, kay ilang gitudlo ingon nga balaod sa Dios ang mga sugo nga hinimo lamang sa tawo!’ ” 10 Unya gipaduol ni Jesus ang mga tawo ngadto kaniya ug miingon siya kanila, “Pamati kamo ug sabta ninyo kini: 11 Dili ang mosulod sa baba sa tawo ang makahugaw kaniya kondili ang mogula sa iyang baba.” 12 Unya miduol kaniya ang mga tinun-an ug miingon, “Nasayod ka ba nga naglagot ang mga Pariseo tungod sa imong gisulti?” 13 Si Jesus mitubag, “Ang tanang tanom nga wala itanom sa akong Amahan nga atua sa langit pagaibton. 14 Pasagdi lang sila kay sila mga giya nga buta. Ug kon ang usa ka buta maoy mag-agak sa laing buta, silang duha mangahulog sa kanal.” 15 Si Pedro miingon, “Sultihi kami sa kahulogan niining sambingaya.” 16 Si Jesus miingon kanila, “Dili pa ba usab diay kamo kasabot? 17 Wala ba diay kamo makasabot nga ang mosulod sa baba sa tawo mopadulong sa iyang tiyan ug unya mogula sa iyang lawas? 18 Apan ang mga butang nga mogula sa baba naggikan sa kasingkasing. Kining mga butanga maoy makahugaw sa tawo. 19 Kay gikan sa iyang kasingkasing manggula ang mga daotang hunahuna: pagpatay, pagpanapaw, daotan nga pagpakighilawas, pagpangawat, pagpamakak ug pagbutangbutang. 20 Kini ang mga butang nga makahugaw sa tawo. Apan dili makahugaw sa tawo kon mokaon siya nga dili una manghunaw sumala sa ilang giingon nga maoy angayng buhaton.” 21 Unya mibiya si Jesus niadtong dapita ug miadto sa kayutaan duol sa mga siyudad sa Tiro ug sa Sidon. 22 Usa ka babaye nga taga-Canaan nga nagpuyo niadtong dapita ang miduol kaniya ug nagpakiluoy, “Ginoo, Anak ni David, kaluy-i intawon ako! Ang akong anak nga babaye giyawaan ug nag-antos pag-ayo.” 23 Apan wala motubag si Jesus. Miduol ang iyang mga tinun-an kaniya ug miingon, “Papahawaa siya kay nagsunodsunod siya kanato ug saba kaayo!” 24 Unya mitubag si Jesus, “Gipadala ako ngadto lamang sa nawalang mga karnero sa nasod sa Israel.” 25 Apan miduol ang babaye ug miluhod sa atubangan ni Jesus. “Ginoo, tabangi intawon ko!” miingon siya. 26 Si Jesus mitubag, “Dili maayo nga kuhaon ang pagkaon sa mga anak aron ipakaon sa mga iro.” 27 Ang babaye mitubag, “Tinuod kana, Ginoo, apan bisan gani ang mga iro makakaon man sa mga mumho nga mahulog gikan sa lamisa sa agalon.” 28 Ug si Jesus mitubag kaniya, “Babaye, pagkadako sa imong pagsalig! Matuman ang imong gihangyo.” Ug niadto gyod dayong gutloa naayo ang iyang anak. 29 Si Jesus mibiya niadtong dapita ug misubay sa daplin sa Lanaw sa Galilea. Mitungas siya sa usa ka bungtod ug milingkod didto. 30 Ug may dagkong panon sa mga tawo nga miduol kaniya nga nagdalag mga bakol, pilay, buta, amang ug uban pang mga masakiton. Gipahimutang nila ang mga masakiton sa tiilan ni Jesus. Ug giayo niya sila. 31 Natingala ang mga tawo sa pagkakita nila nga ang mga amang nakasulti, ang mga pilay nangaayo, ang mga bakol nakalakaw ug ang mga buta nakakita. Ug gidayeg nila ang Dios sa Israel. 32 Gitawag ni Jesus ang iyang mga tinun-an ug giingnan, “Naluoy ako niining mga tawhana kay tulo na ka adlaw nga sila nakig-uban kanako ug wala na silay makaon. Dili ko gusto nga papaulion sila nga walay kaon kay tingali unyag kuyapan sila sa dalan.” 33 Ang mga tinun-an nangutana kaniya, “Asa man ta mangitag igong ipakaon niining mga tawhana nga awaaw man ning dapita?” 34 “Pila ba ka pan ang inyong dala?” nangutana si Jesus. Sila mitubag, “Pito ug may pipila ka gagmayng isda.” 35 Busa ang mga tawo gipalingkod ni Jesus sa yuta. 36 Unya gikuha niya ang pito ka pan ug ang mga isda ug nagpasalamat siya sa Dios. Iya kining gipikaspikas ug gihatag ngadto sa mga tinun-an. Gihatag usab kini sa mga tinun-an ngadto sa mga tawo. 37 Ug nangaon silang tanan ug nangabusog. Nakahipos pa gayod ang mga tinun-an ug pito ka bukag nga salin. 38 Upat ka libo ang mga tawo nga nangaon, wala pay labot sa ihap ang mga babaye ug mga bata. 39 Unya gipapauli ni Jesus ang mga tawo ug misakay siya sa sakayan ug miadto sa yuta sa Magadan. 1 Miadto kang Jesus ang pipila ka Pariseo ug Saduseo aron pagbitik kaniya. Busa gihangyo nila siya paghimog milagro aron pagpaila nga pinadala gayod siya sa Dios. 2 Apan mitubag si Jesus, “Inigsalop na sa adlaw moingon kamo, ‘Maayo ang panahon kay pula man ang langit.’ 3 Ug sa pagkabuntag moingon kamo, ‘Moulan karon kay pula ang langit ug nagdag-um.’ Makatagna kamo sa panahon pinaagi sa pagtan-aw sa langit. Apan nganong dili man kamo maantigong mosabot sa kahulogan sa mga timaan niining mga panahona? 4 Pagkadaotan sa mga tawo karon ug wala nay pagtuo sa Dios!” Ug midugang si Jesus pag-ingon, “Naghangyo kamo kanako sa paghimog milagro apan dili ko kini himoon! Ang bugtong milagro nga ikahatag ko kaninyo mao ang milagro nga nahitabo kang Jonas.” Unya milakaw siya. 5 Nakatabok na sa lanaw ang mga tinun-an apan nakalimot sila pagdalag pan. 6 Giingnan sila ni Jesus, “Pagbantay kamo sa igpapatubo sa pan sa mga Pariseo ug sa mga Saduseo.” 7 Ang mga tinun-an nagsultihanay nga nag-ingon, “Nagsulti siya niini kay wala man kita makadalag pan.” 8 Apan nasayod si Jesus sa ilang gipanulti busa nangutana siya kanila, “Nganong naghisgot man kamo nga wala kamo makadalag pan? Pagkagamay sa inyong pagtuo! 9 Wala ba gihapon kamo makasabot hangtod karon? Wala ba kamo makahinumdom sa lima ka pan nga akong gipikaspikas alang sa lima ka libo ka tawo? Pila man ka bukag ang napuno sa salin? 10 Ug mahitungod niadtong pito ka pan alang sa upat ka libo ka tawo, pila man ka bukag ang napuno sa salin? 11 Nganong wala man kamo makasabot nga dili pan ang akong gihisgotan? Ang gusto nakong ipasabot mao nga magbantay kamo sa igpapatubo sa pan sa mga Pariseo ug sa mga Saduseo!” 12 Unya nasabtan sa mga tinun-an nga dili diay ang igpapatubo sa pan ang gipalikayan ni Jesus kanila kondili ang pagtulon-an sa mga Pariseo ug sa mga Saduseo. 13 Unya miadto si Jesus sa yuta duol sa lungsod sa Cesarea Filipo ug didto nangutana siya sa iyang mga tinun-an, “Sumala sa mga tawo, kinsa man ang Anak sa Tawo?” 14 Sila mitubag, “May nag-ingon nga siya mao si Juan nga Magbubunyag. Ang uban nag-ingon nga siya mao si Elias samtang ang uban nag-ingon nga siya mao si Jeremias o laing propeta.” 15 Si Jesus nangutana kanila, “Apan kamo, unsa may inyong ikasulti? Kinsa man ako?” 16 Ug mitubag si Simon Pedro, “Ikaw mao ang Mesiyas, ang Anak sa Dios nga buhi.” 17 Giingnan siya ni Jesus, “Bulahan ka gayod, Simon nga anak ni Jonas. Kay kining maong kamatuoran wala moabot kanimo pinaagi sa bisan unsang tawhanong pamaagi. Ang akong Amahan nga atua sa langit mao ang naghatag niini kanimo. 18 Busa sultihan ko ikaw: ikaw si Pedro ug ibabaw niining bato tukoron ko ang akong simbahan ug bisan gani ang kamatayon dili gayod makabuntog niini. 19 Ihatag ko kanimo ang mga yawi sa Gingharian sa langit: ang imong idili dinhi sa yuta, idili usab didto sa langit. Ug ang imong itugot dinhi sa yuta, itugot usab didto sa langit.” 20 Unya gipasidan-an ni Jesus ang iyang mga tinun-an nga dili isaba kang bisan kinsa nga siya mao ang Mesiyas. 21 Sukad niadtong higayona, giklaro na gyod ni Jesus pagsulti ngadto sa iyang mga tinun-an: “Kinahanglang moadto ako sa Jerusalem aron paantuson pag-ayo sa mga namunoan sa mga Judio ug sa mga pangulong pari ingon man sa mga magtutudlo sa Balaod. Patyon ako nila apan sa ikatulo ka adlaw mabanhaw ako.” 22 Tungod niini gidala siya ni Pedro layo sa uban ug giingnan, “Dili unta kana mahitabo kanimo, Ginoo!” 23 Miatubang si Jesus ug miingon kang Pedro, “Pahawa, Satanas! Usa ikaw ka babag sa akong agianan kay ang imong hunahuna, hunahuna sa tawo ug dili sa Dios!” 24 Unya miingon si Jesus sa iyang mga tinun-an, “Kon ang usa ka tawo buot mahimong akong tinun-an kinahanglang dili siya magtuman sa iyang kaugalingon, pas-anon niya ang iyang krus ug mosunod siya kanako. 25 Kay ang gustong magluwas sa iyang kaugalingong kinabuhi mawad-an hinuon niini. Apan ang mawad-an sa iyang kinabuhi tungod kanako makabaton niini. 26 May makuha ba ang tawo kon maangkon niya ang tibuok kalibotan apan kawad-an siya sa iyang kinabuhi? Wala gayod! Walay bisan unsa nga ikahatag ang tawo aron mabawi niya ang iyang kinabuhi. 27 Kay ang Anak sa Tawo hapit na moabot uban sa himaya sa iyang Amahan kinuyogan sa iyang mga anghel ug unya balosan niya ang tagsatagsa sumala sa iyang nabuhat. 28 Hinumdomi kini: aniay pipila dinhi nga dili mamatay hangtod nga makit-an nila ang Anak sa Tawo nga moabot aron maghari.” 1 Tapos sa unom ka adlaw, gidala ni Jesus si Pedro ug ang magsoon nga si Santiago ug si Juan ngadto sa usa ka taas nga bukid. 2 Samtang nagtan-aw sila kaniya, nausab ang iyang panagway. Ang iyang nawong misanag sama sa adlaw ug ang iyang bisti mihayag sa kaputi. 3 Unya nakita sa tulo ka tinun-an si Moises ug si Elias nga nakigsulti kang Jesus. 4 Si Pedro miingon kang Jesus, “Ginoo, maayo nga ania kita dinhi. Kon gusto ka, magbuhat ako dinhi ug tulo ka tolda, usa alang kanimo, usa alang kang Moises ug usa alang kang Elias.” 5 Samtang nagsulti siya niini, usa ka masanag nga panganod ang mitabon kanila ug unya usa ka tingog gikan sa panganod ang miingon, “Kini mao ang pinangga kong Anak nga akong gikahimut-an. Pamati kamo kaniya!” 6 Sa pagkadungog sa tulo ka tinun-an sa tingog, nangahadlok sila pag-ayo busa nanghapa sila. 7 Si Jesus miduol ug mihikap kanila nga nag-ingon, “Tindog kamo ug ayaw kahadlok.” 8 Sa paghangad nila, wala na silay laing nakita gawas kang Jesus. 9 Samtang nanglugsong sila sa bukid, gipasidan-an sila ni Jesus, “Ayaw ninyo isulti kang bisan kinsa kining panan-awon nga inyong nakita hangtod nga mabanhaw na ang Anak sa Tawo.” 10 Unya nangutana kang Jesus ang mga tinun-an, “Nganong nag-ingon man ang mga magtutudlo sa Balaod nga kinahanglan nga moanhi pag-una si Elias usa moabot ang Mesiyas?” 11 Si Jesus mitubag, “Si Elias una gayod nga moanhi aron andamon niya ang tanan. 12 Apan sultihan ko kamo: mianhi na si Elias apan wala makaila kaniya ang mga tawo busa ilang gibuhat kaniya ang kutob sa ilang gusto. Sa samang paagi, ang Anak sa Tawo ila usab nga pasipad-an.” 13 Unya nakasabot ang mga tinun-an nga si Juan nga Magbubunyag mao ang iyang gihisgotan. 14 Sa pagbalik nila ngadto sa katawhan, may miduol kang Jesus. Miluhod siya sa atubangan ni Jesus 15 ug miingon, “Sir, kaluy-i intawon ang akong anak! Patulon siya ug grabi ang iyang pag-antos kon mosugmat kini. Makadaghan na gani siya mahulog sa kalayo o sa tubig. 16 Gidala na nako siya ngadto sa imong mga tinun-an apan wala sila makaayo kaniya.” 17 Si Jesus mitubag, “Pagkawalay pagtuo ug pagkagahi ninyog ulo! Magsigi na ba lang kog uban-uban ninyo? Magsigi na ba lang kog pailob ninyo? Dad-a dinhi ang bata!” 18 Ug gihinginlan ni Jesus ang yawa ug migula kini gikan sa bata ug naayo siya dihadiha. 19 Unya miduol sa tago kang Jesus ang mga tinun-an ug nangutana kaniya, “Nganong wala man kami makapagula sa yawa?” 20 Si Jesus mitubag, “Tungod kay wala man kamoy igong pagtuo. Sultihan ko kamo: kon may pagtuo kamo nga sama kadako sa liso sa mustasa, makasugo kamo niining bungtora sa pagbalhin ug mobalhin kini. Pinaagi sa pagtuo walay dili mahimo ninyo!” 22 Unya ang tanang tinun-an nagkapundok didto sa Galilea. Miingon si Jesus kanila, “Ang Anak sa Tawo hapit na itugyan ngadto sa mga tawo 23 nga mopatay kaniya. Apan sa ikatulo ka adlaw mabanhaw siya.” Tungod niini nasubo pag-ayo ang mga tinun-an. 24 Miabot si Jesus ug ang iyang mga tinun-an didto sa Capernaum. Miduol kang Pedro ang mga kobrador sa buhis alang sa Templo ug nangutana, “Nagbayad ba ang inyong Magtutudlo sa buhis alang sa Templo?” 25 “Oo, nagbayad,” mitubag si Pedro. Sa pagsulod ni Pedro sa balay, miuna pagsulti si Jesus, “Simon, unsa may imong hunahuna? Kinsa man ang magbayad ug buhis o bayranan ngadto sa mga hari niining kalibotana? Ang mga lungsoranon ba o ang mga langyaw?” 26 Si Pedro mitubag, “Ang mga langyaw.” Si Jesus miingon, “Kon mao kana, ang mga lungsoranon dili kinahanglang mobayad. 27 Apan dili kita gusto nga kining mga tawhana masilo. Busa lakaw ngadto sa lanaw ug pamasol. Biraha ang unang isda nga mokubit ug sa baba niini imong makita ang usa ka salapi nga igong ibayad sa imo ug sa akong buhis alang sa Templo. Kuhaa kini ug bayri ang atong buhis.” 1 Niadtong higayona ang mga tinun-an nangadto kang Jesus ug nangutana, “Kinsa man ang ilhong labing dako sa Gingharian sa langit?” 2 Si Jesus mitawag ug usa ka bata ug gipatindog niya sa atubangan nila. 3 Unya miingon siya, “Mao kini ang tinuod: gawas kon mausab kamo ug mahimong sama sa mga bata, dili gayod kamo makasulod sa Gingharian sa langit. 4 Ang labing dako ilalom sa pagmando sa Dios mao kadtong magpaubos sa iyang kaugalingon ug magpakasama niining bataa. 5 Ug ang magdawat sa usa ka bata nga sama niini sa akong ngalan, magadawat kanako. 6 “Bisan kinsa nga mahimong hinungdan nga makasala kining mga gagmayng bata nga nagtuo kanako, mas maayo pa nga hiktan ug dako nga galingang bato ang iyang liog ug itambog siya sa lawod. 7 Pagkaalaot gayod sa kalibotan kay anaa man niini ang mga butang nga makaangin sa mga tawo sa pagpakasala! Kining mga butanga mahitabo gayod kanunay apan alaot ang tawo nga maghimo niini! 8 “Kon ang imong kamot o ang imong tiil makaangin kanimo sa pagpakasala, putla kini ug ilabay! Mas maayo pa nga mosulod ka sa kinabuhing dayon nga usa ray kamot o usay tiil kay sa kumpleto kag kamot ug tiil apan itambog ka sa kalayo nga walay pagkapalong. 9 Ug kon ang imong mata makaangin kanimo sa pagpakasala, lugita kini ug ilabay! Mas maayo pa nga mosulod ka sa kinabuhing dayon nga usa ray mata kay sa kumpleto kag mata apan itambog ka sa kalayo sa impirno. 10 “Matngoni ninyo nga dili kamo magtamay bisag usa niining mga gagmayng bata nga nagtuo kanako. Kay sultihan ko kamo nga ang ilang mga anghel atua kanunay sa atubangan sa akong Amahan didto sa langit. 12 “Sa inyong hunahuna, unsa may buhaton sa usa ka tawo kon kawad-an siyag usa sa iyang usa ka gatos ka karnero? Iya gayong biyaan ang 99 nga manibsib didto sa bungtod ug molakaw siya aron pagpangita sa nawala. 13 Sultihan ko kamo nga sa dihang makit-an na niya kini, mas malipay pa siya pag-ayo tungod niining karneroha kay sa 99 nga wala mawala. 14 Sa samang paagi, ang inyong Amahan nga atua sa langit dili buot nga may mawala bisag usa niining mga gagmayng bata. 15 “Kon ang imong igsoon makasala kanimo, adtoa siya ug pakit-a siya sa iyang sayop. Apan himoa kini nga kamo rang duha. Kon mamati siya kanimo, magkauli ang inyong maayong kabubut-on. 16 Apan kon dili siya mamati kanimo, pagdalag usa o duha ka tawo aron ang matag sumbong kapamatud-an sa duha o tulo ka saksi, sumala sa giingon sa kasulatan. 17 Ug kon dili gayod siya mamati kanila, isulti ang tanan ngadto sa simbahan. Ug kon dili siya mamati sa simbahan, isipa siya nga usa ka dili magtutuo o kobrador sa buhis. 18 “Ug busa sultihan ko kamong tanan: ang inyong idili dinhi sa yuta, idili usab didto sa langit ug ang inyong itugot dinhi sa yuta, itugot usab didto sa langit. 19 “Ug sultihan ko pa gayod kamo: kon duha kaninyo dinhi sa yuta magkauyon sa pagpangayo bisag unsang butanga, kini ihatag kaninyo sa akong Amahan nga atua sa langit. 20 Kay kon may duha o tulo nga magkatigom sa akong ngalan, anaa ako uban kanila.” 21 Unya miduol si Pedro kang Jesus ug nangutana, “Ginoo, kon ang akong igsoon kanunay makasala kanako, hangtod kapila ko man siya pasayloon? Kapito ba?” 22 Si Jesus mitubag, “Dili kay kapito ra, kondili kapitoan ka pito. 23 Kay ilalom sa pagmando sa Dios ang kahimtang sama sa usa ka hari nga naghusay sa mga utang sa iyang mga sulugoon. 24 Sa diha nga nagsugod siya paghusay, gidala ngadto kaniya ang usa ka sulugoon nga nakautang kaniyag dako kaayong kantidad. 25 Wala siyay igong ikabayad sa iyang utang. Busa misugo ang iyang agalon nga ibaligya siya lakip ang iyang asawa ug ang iyang mga anak ug ang tanan nga iyaha aron makabayad siya sa utang. 26 Miluhod ang sulugoon sa atubangan sa iyang agalon ug nagpakiluoy nga nag-ingon, ‘Sir, ayaw intawon ako apikiha kay mobayad ra unya ko sa tanan kong utang!’ 27 Naluoy kaniya ang agalon busa gipapas niya ang utang sa sulugoon ug iyang gipalakaw. 28 “Milakaw kining maong sulugoon ug gikasugat niya ang usa sa iyang mga kaubang sulugoon nga nakautang kaniya ug gamay ra kaayong kantidad. Iya dayon kining gilabni, gituok ug giingnan, ‘Bayri na ko sa imong utang!’ 29 Ang iyang kaubang sulugoon miluhod ug nagpakiluoy kaniya, ‘Ayaw intawon ako apikiha kay mobayad ra unya ko nimo!’ 30 Apan wala siya mosugot. Gipapriso hinuon niya kini hangtod nga makabayad sa utang. 31 Sa pagkakita sa ubang sulugoon sa nahitabo, nasubo sila pag-ayo. Nangadto sila sa ilang agalon ug gisuginlan nila siya sa tanan. 32 Busa gipatawag sa agalon ang sulugoon ug giingnan, ‘Wala kay puangod! Gipapas ko ang tanan mong utang kay nagpakiluoy ka man kanako. 33 Angay ka untang maluoy sa imong isigkasulugoon, sama nga ako naluoy kanimo!’ 34 Nasuko pag-ayo ang agalon ug gipapriso niya ang sulugoon aron silotan hangtod nga makabayad siya sa tanang utang.” 35 Ug gitapos ni Jesus ang sambingay sa pag-ingon, “Ingon usab niana ang buhaton kaninyo sa akong Amahan nga atua sa langit kon dili kamo mopasaylo sa inyong isigkatawo sa kinasingkasing gayod.” 1 Tapos si Jesus makasulti niining mga butanga, mibiya siya sa lalawigan sa Galilea ug miadto sa Judea, tabok sa Suba sa Jordan. 2 Misunod kaniya ang daghang mga tawo ug didto iyang giayo ang mga masakiton. 3 May pipila ka Pariseo nga miduol ug misulay pagbitik kaniya pinaagi sa pagpangutana, “Nagtugot ba ang atong Balaod nga ang bana makabulag sa iyang asawa sa bisan unsang hinungdan?” 4 Si Jesus mitubag, “Wala ba kamo makabasa niini sa kasulatan nga sa sinugdan ang Dios naghimo kanila nga lalaki ug babaye? 5 Nag-ingon siya, ‘Tungod niini ang lalaki mobiya sa iyang amahan ug inahan ug motipon sa iyang asawa ug silang duha mahimong usa.’ 6 Busa dili na sila duha kondili usa lamang. Tungod niini kinahanglang dili bulagon sa tawo ang gihiusa sa Dios.” 7 Ang mga Pariseo nangutana kaniya, “Kon mao kana, nganong nagtugot man si Moises nga makabulag ang bana sa iyang asawa human siya mosulat ug pahibalo sa pakigbulag sa iyang asawa?” 8 Si Jesus mitubag, “Mitugot si Moises kaninyo sa pagbulag sa inyong asawa kay gahi man kamog ulo. Apan dili gayod kini mao sa sinugdan. 9 Busa sultihan ko kamo nga bisag kinsa nga mobulag sa iyang asawa nga wala magluib kaniya, makapanapaw kon siya magminyog lain.” 10 Ang iyang mga tinun-an miingon kaniya, “Kon mao kini ang mahitabo tali sa bana ug asawa, maayo pag dili na lang magminyo.” 11 Si Jesus mitubag, “Kining maong pagtulon-an dili alang sa tanan kondili alang lamang niadtong gihatagan sa Dios niini. 12 Kay may nagkalainlaing katarongan nganong dili makaminyo ang ubang mga tawo: may dili gayod makahimo pagminyo tungod kay natawo sila ingon nga yunuko. Ang uban dili makaminyo tungod kay gikapon sila sa mga tawo aron mahimong yunuko. Ug ang uban boluntaryo nga dili magminyo aron mas makapangalagad sila sa Dios. Sabta kini kon makasabot kamo!” 13 May pipila ka tawo nga nagdalag mga bata ngadto kang Jesus aron iyang pandongan sa iyang kamot ang ilang mga ulo ug mag-ampo alang kanila apan gikasab-an sa mga tinun-an kadtong mga tawhana. 14 Si Jesus miingon, “Paduola kanako ang mga bata ug ayaw sila pugngi kay ang gingharian sa langit ila sa mga tawo nga sama kanila.” 15 Ug iyang gipandong ang iyang kamot sa ilang mga ulo ug unya milakaw siya. 16 Usa niana ka higayon, may miduol kang Jesus ug nangutana kaniya, “Magtutudlo, unsa may maayo nakong buhaton aron maangkon nako ang kinabuhing dayon?” 17 Si Jesus mitubag, “Nganong nangutana ka man kanako kon unsa ang maayo? Usa ray maayo, ang Dios lamang. Tumana ang mga sugo kon buot ka mosulod sa kinabuhi.” 18 Siya nangutana, “Unsang mga sugoa?” Si Jesus mitubag, “Ayaw pagpatay; ayaw panapaw; ayaw pangawat; ayaw pamakak; 19 tahora ang imong amahan ug inahan; ug higugmaa ang imong isigkatawo sama sa imong kaugalingon.” 20 Ang batan-on mitubag, “Gituman ko kining tanan. Unsa pa may kinahanglan kong buhaton?” 21 Ug miingon si Jesus kaniya, “Kon gusto kang mahingpit, lakaw ug ibaligya ang tanan mong katigayonan. Ihatag ang halin ngadto sa mga kabos ug makabaton kag mga bahandi didto sa langit. Unya balik nganhi ug sunod kanako.” 22 Sa pagkadungog niini sa batan-on milakaw siya nga masulob-on kay dato man kaayo siya. 23 Unya miingon si Jesus sa iyang mga tinun-an, “Sultihan ko kamo nga malisod kaayo sa usa ka dato ang pagsulod sa Gingharian sa langit. 24 Usbon ko: mas lisod alang sa usa ka dato ang pagsulod sa Gingharian sa Dios, kay sa usa ka kamelyo paglusot sa lungag sa dagom.” 25 Sa pagkadungog niini sa mga tinun-an nahibulong sila pag-ayo. Busa nangutana sila, “Unya, kinsa ra man diay ang maluwas?” 26 Si Jesus mitutok kanila ug mitubag, “Kini dili mahimo sa tawo; apan mahimo sa Dios ang tanang butang.” 27 Unya miingon si Pedro, “Ginoo, among gibiyaan ang tanan ug misunod kami kanimo. Unsa may among mapaabot?” 28 Si Jesus miingon kanila, “Isulti ko kini kaninyo: iniglingkod unya sa Anak sa Tawo sa iyang mahimayaong trono diha sa Bag-ong Kalibotan, kamong napulog-duha ka tinun-an molingkod usab sa mga trono aron pagmando sa napulog-duha ka banay sa Israel. 29 Ug ang tanan nga mibiya sa ilang balay, mga igsoon, amahan, inahan, mga anak o mga uma tungod kanako makadawat ug labaw sa usa ka gatos ka pilo ug hatagan pa gayod siyag kinabuhing dayon. 30 Apan daghan sa nag-una karon maulahi ug daghan sa naulahi karon mahiuna. 1 “Ang paghari sa Dios sama niini: Adunay tag-iya sa usa ka parasan nga milakaw sayo sa buntag aron pagpangitag mga tawo nga iyang patrabahuon. 2 Misugot siya paghatag kanila sa naandang suhol nga usa ka denario ang adlaw ug gipadala sila ngadto sa iyang parasan. 3 Sa pagkaalas nuybe, miadto na usab siya sa merkado ug didto nakita niya ang pipila ka tawo nga nagtindog nga walay buhat 4 busa miingon siya kanila, ‘Trabaho usab kamo sa akong parasan ug hatagan ko kamog hustong suhol.’ 5 Ug nangadto sila. Sa pagkaalas dose ug sa pagkaalas tres mao gihapon ang iyang gihimo. 6 Unya sa hapit na kadto mo-alas singko miadto siya sa merkado ug didto nakakita siyag laing pipila ka tawo nga walay buhat. Siya nangutana kanila, ‘Nganong giusikan man ninyo ang tibuok adlaw?’ 7 Sila nanubag, ‘Kay wala may mipatrabaho kanamo.’ Ug miingon siya kanila, ‘Kon mao kana, trabaho usab kamo didto sa akong parasan.’ 8 “Sa pagsalop na sa adlaw, ang tag-iya miingon sa iyang kapatas, ‘Tawga ang mga trabahante ug hatagi sila sa ilang suhol. Unaha pagsuhol kadtong ulahing gipatrabaho ug ipaulahi kadtong unang gipatrabaho.’ 9 Ang matag usa nga misugod pagtrabaho sa alas singko sa hapon gisuholan ug usa ka denario. 10 Busa sa pagduol na sa mga tawo nga unang gipatrabaho, nagtuo sila nga labaw pa ang ilang madawat. Apan ang usag-usa kanila gihatagan usab ug tagsa ka denario. 11 Gidawat nila ang ilang suhol ug nagbagutbot sila batok sa agalon. 12 Miingon sila, ‘Kining mga tawhana nga ulahi mong gipatrabaho nagtrabaho lamang sulod sa usa ka oras samtang kami nagtrabaho sa tibuok adlaw ug napagod sa kainit. Apan bisan pa niini imo silang gihatagag samang suhol nga imong gihatag kanamo.’ 13 Ang agalon mitubag sa usa kanila, ‘Pamati ra. Wala ako maglimbong nimo kay miuyon ka man sa suhol nga usa ka denario ang adlaw. 14 Karon, dawata ang imong suhol ug pauli sa inyo. Maoy akong gusto nga kining tawhana nga ulahing gipatrabaho hatagan sa samang suhol nga akong gihatag kanimo. 15 Wala ba diay akoy katungod sa paggamit sa akong kuwarta sumala sa akong gusto? O nasina ka ba hinuon kay ako manggihatagon man?’ ” 16 Ug gitapos ni Jesus ang sambingay sa pag-ingon, “Busa kadtong naulahi mahiuna ug kadtong nahiuna maulahi.” 17 Samtang nagtungas si Jesus paingon sa Jerusalem, nagpalain siya ug ang napulog-duha ka tinun-an ug giingnan niya sila, 18 “Pamati kamo: nagpadulong kita sa Jerusalem ug didto ang Anak sa Tawo itugyan ngadto sa kadagkoan sa mga pari ug sa mga magtutudlo sa Balaod. Siya hukman nila sa kamatayon 19 ug unya itugyan nila ngadto sa mga dili Judio. Bugalbugalan siya ug latoson ug ilansang sa krus. Apan sa ikatulo ka adlaw banhawon siya.” 20 Unya ang asawa ni Sebedeo miadto kang Jesus uban sa iyang mga anak, miyukbo ug mihangyo kaniyag usa ka butang. 21 Nangutana si Jesus kaniya, “Unsa may imong gusto?” Siya mitubag, “Isaad kanako nga kining duha ko ka anak palingkoron mo sa imong tuo ug sa imong wala kon maghari ka na.” 22 Si Jesus mitubag kanila, “Wala kamo masayod sa inyong gipangayo. Makahimo ba kamo pag-inom sa kupa sa pag-antos nga sa dili madugay akong imnan?” Sila mitubag, “Oo, makahimo.” 23 Si Jesus miingon kanila, “Kamo makainom gyod gikan sa akong kupa apan wala akoy katungod sa pagpili kon kinsa ang palingkoron sa akong tuo ug sa akong wala. Kining mga dapita alang lamang niadtong giandaman niini sa akong Amahan.” 24 Sa pagkadungog niini sa napulo ka tinun-an, nangasuko sila sa duha ka magsoon. 25 Busa gitawag ni Jesus silang tanan ug giingnan, “Nasayod kamo nga ang mga namunoan niining kalibotana nagpahawud-hawod ug ang mga kadagkoan hangol ug gahom. 26 Apan dili kini mao ang paagi nga angay ninyong sundon. Kon usa kaninyo gustong ilhon nga dako kinahanglan nga mag-alagad siya sa tanan. 27 Ug kon usa kaninyo gusto nga molabaw sa tanan kinahanglan nga magpaulipon siya kaninyo— 28 sama sa Anak sa Tawo nga wala moanhi aron alagaran kondili sa pag-alagad ug paghatag sa iyang kinabuhi aron pagluwas sa daghang tawo.” 29 Sa ilang pagbiya sa Jerico, daghang tawo ang misunod kang Jesus. 30 May duha ka buta nga lalaki nga naglingkod daplin sa dalan. Nakadungog sila nga si Jesus hapit nang molabay busa misinggit sila, “Kaliwat ni David! Kaluy-i intawon kami!” 31 Gipahilom sila sa mga tawo apan misamot hinuon sila pagsinggit, “Kaliwat ni David! Kaluy-i intawon kami!” 32 Mihunong si Jesus ug nangutana kanila, “Unsa may gusto ninyo nga akong buhaton kaninyo?” 33 Sila mitubag, “Sir, gusto unta kami nga makakita!” 34 Naluoy si Jesus kanila ug gihikap niya ang ilang mga mata ug dihadiha nakakita sila ug misunod kaniya. 1 Sa duol na sila sa Jerusalem ug miabot na sa Betpahe sa Bukid sa mga Olibo, gipauna ni Jesus ang duha sa iyang mga tinun-an. 2 Giingnan niya sila, “Pangadto kamo sa baryo nga anaa sa unahan ug makita ninyo ang usa ka asno nga gihigot uban ang nati niini. Tangtangi sila sa ilang higot ug dad-a nganhi kanako. 3 Ug kon may mobadlong kaninyo, ingna siya nga nagkinahanglan niini ang Ginoo aron ipadala dayon niya ang asno ug ang nati.” 4 Kini nahitabo aron matuman ang giingon sa propeta: 5 “Sultihi ang siyudad sa Sion: Karon moanhi kanimo ang imong hari! Malumo siya ug magkabayo sa asno ug sa nati niini.” 6 Busa miuna paglakaw ang mga tinun-an ug gituman nila ang gisugo ni Jesus. 7 Ilang gidala ang asno ug ang nati, gihapinan nila sa ilang mga bisti ug mikabayo si Jesus. 8 Usa ka dakong panon sa mga tawo ang mibuklad sa ilang mga sapot didto sa dalan samtang ang uban namutol ug mga sanga sa kahoy ug gikatag nila sa agianan. 9 Ang mga tawo nga nag-una kang Jesus ingon man ang mga nagsunod kaniya naninggit, “Hosanna—dalaygon ang Kaliwat ni David! Bulahan siya nga mianhi sa ngalan sa Ginoo! Dalaygon ang Dios!” 10 Sa pagsulod ni Jesus sa Jerusalem, nagkaguliyang ang tibuok siyudad. Nangutana ang mga tawo, “Kinsa man kini siya?” 11 Sila mitubag, “Si Jesus! Siya ang propeta nga taga-Nazaret sa Galilea.” 12 Unya si Jesus misulod sa Templo ug gipapahawa niya ang tanan nga namalit ug namaligya didto ug gipangtuwad niya ang mga lamisa sa mga tigkambyo ug kuwarta ug ang mga lingkoranan sa mga nagbaligyag salampati. 13 Siya miingon kanila, “Nasulat sa Kasulatan nga ang Dios miingon, ‘Ang akong balay paganganlag balay-alampoanan,’ apan gihimo ninyo kini nga tagoanan sa mga tulisan!” 14 Ang mga buta ug ang mga bakol miduol kaniya didto sa Templo ug giayo niya sila. 15 Nangasuko ang kadagkoan sa mga pari ug ang mga magtutudlo sa Balaod sa pagkakita nila sa katingalahang mga butang nga iyang gibuhat. Nangasuko usab sila sa mga bata nga didto sa sulod sa Templo nga naninggit, “Dalaygon ang Kaliwat ni David!” 16 Busa miingon sila kang Jesus, “Nakadungog ka ba sa ilang gisulti?” Si Jesus mitubag, “Oo, nakadungog ako. Wala ba diay kamo makabasa niining bahina sa kasulatan nga nag-ingon, ‘Ang mga bata ug ang mga masuso gibansay mo sa paghalad ug hingpit nga pagdayeg kanimo?’ ” 17 Unya mibiya si Jesus kanila ug migula sa siyudad paingon sa Betania ug didto siya mipahulay sa pagkagabii. 18 Sa pagbalik ni Jesus paingon sa siyudad nianang pagkabuntag gigutom siya. 19 Sa daplin sa dalan nakakita siyag usa ka kahoyng igera. Miduol siya niini apan wala siyay nakitang bunga kondili mga dahon lamang. Busa giingnan niya ang kahoy, “Dili ka na gayod mamunga.” Ug dihadiha nalaya ang igera. 20 Nakakita niini ang mga tinun-an ug nahibulong sila. Nangutana sila, “Nganong nalaya man dayon ang igera?” 21 Si Jesus mitubag, “Mao kini ang tinuod: kon motuo lang kamo ug dili magduhaduha, makahimo kamo sa akong gibuhat niining kahoyng igera. Ug dili lamang kay kini ra, makahimo usab kamo sa pagsugo niining bungtora sa pag-ambak ngadto sa dagat ug mahimo kini. 22 Kon motuo kamo, madawat ninyo ang bisan unsa nga inyong pangayoon pinaagi sa pag-ampo.” 23 Si Jesus mibalik sa Templo. Samtang nagtudlo siya, ang kadagkoan sa mga pari ug ang mga punoan sa mga Judio miduol kaniya ug nangutana, “Unsa may imong katungod sa pagbuhat niining mga butanga? Kinsa may naghatag kanimo niining katungora?” 24 Si Jesus mitubag kanila, “Mangutana ako kaninyo ug usa lang ka butang ug kon makatubag kamo, tug-anan ko kamo sa akong katungod sa pagbuhat niining mga butanga. 25 Diin man gikan ang katungod ni Juan sa pagbunyag: gikan ba sa Dios o gikan ba sa tawo?” Gitimbangtimbang nila ang ilang itubag kaniya. Miingon sila, “Unsa may atong itubag? Kon moingon kita, ‘Gikan sa Dios,’ moingon siya kanato, ‘Nganong wala man lagi kamo motuo kang Juan?’ 26 Apan kon moingon kita, ‘Gikan sa tawo,’ mahadlok usab kita kon unsay buhaton unya sa katawhan kay sila ra bang tanan hugot nga nagtuo nga si Juan usa ka propeta.” 27 Busa giingnan nila si Jesus, “Wala kami masayod.” Ug miingon siya kanila, “Dili ko usab kamo tug-anan diin gikan ang akong katungod sa pagbuhat niining mga butanga. 28 “Karon, unsa may inyong hunahuna? Dihay tawo nga may duha ka anak nga lalaki. Miadto siya sa magulang ug iyang giingnan, ‘Dong, trabaho karong adlawa didto sa parasan.’ 29 Mitubag siya, ‘Dili ko motrabaho.’ Apan nausab ang iyang hunahuna ug miadto siya sa parasan. 30 Unya ang amahan miadto sa manghod ug mao gihapon ang iyang giingon kaniya. ‘Oo, moadto ako,’ mitubag siya. Apan wala siya moadto. 31 Kinsa man sa duha ang mituman sa buot ipabuhat sa amahan?” Sila mitubag, “Ang magulang.” Unya si Jesus miingon, “Sultihan ko kamo nga ang mga kobrador sa buhis ug ang mga daotang babaye una pang makadawat sa panalangin sa paghari sa Dios kay kaninyo. 32 Kay mianhi kaninyo si Juan nga Magbubunyag aron pagtudlo sa matarong nga pagkinabuhi apan wala kamo motuo kaniya. Ang mga kobrador sa buhis ug ang mga daotang babaye hinuon maoy mituo kaniya. Apan kamo, bisag nakakita na mo niini, wala gihapon maghinulsol o motuo kaniya.” 33 Si Jesus miingon, “Pamati kamo ug laing sambingay. May usa ka tawo nga yutaan nga nagtanom ug mga paras. Gikoral niya kini ug nagkalot siyag lungag nga giukanan sa ubas ug nagtukod siyag pasilonganan sa guwardiya. Unya gipasaopan niya ang iyang parasan ug milangyaw siya. 34 Sa tingpamupo na sa ubas, gipadala niya ang iyang mga ulipon ngadto sa mga saop aron pagkuha sa iyang bahin. 35 Apan gidakop sa mga saop ang mga ulipon. Gibunalan nila ang usa, ang usa ilang gipatay ug ang lain pa gayod ilang gibato. 36 Unya gipadala na usab sa tag-iya ang laing mga ulipon nga labaw pa kadaghan kay sa unang gipadala ug mao gihapon ang gibuhat sa mga saop kanila. 37 Sa kataposan gipadala niya ang iyang anak. Miingon siya, ‘Sa walay duhaduha tahoron gayod nila ang akong anak.’ 38 Apan sa dihang nakita sa mga saop ang anak, nag-ingnanay sila, ‘Ania ang anak sa tag-iya. Tana, patyon nato siya ug maato na ang parasan!’ 39 Busa gidakop nila siya unya gidala ngadto sa gawas sa parasan ug gipatay. 40 “Karon, inig-abot sa tag-iya, unsa may iyang buhaton sa mga saop?” nangutana si Jesus. 41 Sila mitubag, “Sa walay duhaduha patyon niya kadtong mga tawong daotan ug pasaopan niya ang parasan ug laing mga tawo nga makahatag kaniya sa iyang bahin sa abot sa hustong panahon.” 42 Si Jesus miingon kanila, “Wala ba kamo makabasa sa giingon sa Kasulatan? ‘Ang bato nga gisalikway sa mga magtutukod kay kuno walay kapuslanan, nahimo hinuong bato nga labing mapuslanon. Buhat kini sa Ginoo, ug kahibulongan gayod kini!’” 43 Ug midugang pagsulti si Jesus, “Busa sultihan ko kamo nga ang mga panalangin sa paghari sa Dios kuhaon gikan kaninyo ug ihatag ngadto sa mga tawo nga makahatag ug maayong mga bunga.” 45 Nakabati ang kadagkoan sa mga pari ug ang mga Pariseo sa mga sambingay ni Jesus ug nasabtan nila nga sila ang gipasabot ni Jesus. 46 Busa naninguha sila pagdakop kaniya. Apan nahadlok sila sa mga tawo nga miila kang Jesus nga usa ka propeta. 1 Migamit na usab si Jesus ug mga sambingay sa iyang pagpakigsulti sa mga tawo. 2 “Ang paghari sa Dios sama niini: adunay usa ka hari nga naghikay ug usa ka kombira sa kasal alang sa iyang anak nga lalaki. 3 Gisugo niya ang iyang mga sulugoon aron pagpahibalo sa mga dinapit nga paadtoon na sila sa kombira apan mibalibad ang mga dinapit. 4 Busa nagsugo siyag laing mga sulugoon ug giingnan niya, ‘Sultihi ninyo ang mga dinapit nga andam na ang kombira. Giihaw na ang akong mga baka ug ang mga pinatambok nga nati ug nahikay na ang tanan. Panganhi na kamo sa kombira sa kasal!’ 5 Apan wala magtagad ang mga dinapit ug nagpadayon sila sa ilang mga buluhaton: ang usa miadto sa iyang uma, ang usa sa iyang patigayon. 6 Ang uban usab mibira sa mga sulugoon ug gibunalan ug gipatay nila. 7 Tungod niini nasuko pag-ayo ang hari. Busa gipadala niya ang iyang mga sundalo ug gipamatay kadtong mga nagpatay sa iyang mga sulugoon ug gisunog ang ilang siyudad. 8 Unya gitawag niya ang iyang mga sulugoon ug giingnan, ‘Andam na ang akong kombira sa kasal apan dili angay niini ang mga tawo nga akong gidapit. 9 Busa pangadto kamo sa kadalanan ug dapita sa kombira ang tanan nga inyong matagbuan.’ 10 Ug ang mga sulugoon nangadto sa kadalanan ug gidala nila ang tanan nga ilang natagbuan, maayo ug daotan. Ug napuno sa mga tawo ang kombira. 11 “Unya misulod ang hari aron pagtan-aw sa mga dinapit ug nakita niya ang usa ka tawo nga wala magsul-ob ug bisti nga angay sa kasal. 12 Gipangutana siya sa hari, ‘Higala, giunsa man nimo pagsulod dinhi nga wala ka man magsul-ob ug bisti nga angay sa kasal?’ Apan wala makatingog ang tawo. 13 Unya miingon ang hari sa iyang mga sulugoon, ‘Gaposa ninyo ang iyang mga kamot ug tiil ug ilabay siya ngadto sa kangitngit sa gawas. Didto maghilak siya ug magkagot ang iyang mga ngipon.’ ” 14 Ug gitapos ni Jesus ang sambingay sa pag-ingon, “Kay daghan ang gidapit, apan diyutay ra ang gipili.” 15 Ang mga Pariseo nagtigom ug nagsabot sa pagbitik kang Jesus pinaagi sa mga pangutana. 16 Unya gipadala nila ngadto kang Jesus ang pipila sa ilang mga tinun-an ug uban sa mga sakop sa pundok ni Herodes. Miingon sila, “Magtutudlo, nasayod kami nga dili ka mamakak. Nagtudlo ka sa matuod mahitungod sa kabubut-on sa Dios alang sa tawo. Dili ka manumbaling sa gihunahuna sa mga tawo kay dili ka man magsapayan kon kinsa sila. 17 Busa sultihi kami kon unsa ang imong hunahuna: supak ba sa atong Balaod ang pagbayad ug buhis ngadto sa Emperador sa Roma o dili?” 18 Apan nasayod si Jesus sa ilang daotang tuyo busa miingon siya, “Mga tigpakaaron-ingnon! Nganong inyo man gyod kong sulayan? 19 Ipakita kanako ang kuwarta nga ibayad sa buhis!” Busa gipakita nila ang kuwarta 20 ug nangutana siya kanila, “Kang kinsa mang nawong ug ngalan ang ania dinhi?” 21 “Sa Emperador,” mitubag sila. Busa si Jesus miingon kanila, “Kon mao kana, ihatag ngadto sa Emperador ang iya sa Emperador ug ngadto sa Dios ang iya sa Dios.” 22 Sa pagkadungog nila niini, nahibulong sila pag-ayo ug unya mibiya sila kaniya ug nanglakaw. 23 Sa mao gihapong adlaw may mga Saduseo nga miduol kang Jesus. (Kini sila ang nag-ingon nga dili mabanhaw ang mga patay.) 24 Miingon sila, “Magtutudlo, nag-ingon si Moises, ‘Kon mamatay ang usa ka tawo nga walay anak, ang iyang igsoon kinahanglang mangasawa sa biyuda sa namatay aron makabaton silag mga anak nga ilhong iya sa namatay.’ 25 Karon, may pito ka magsoong lalaki. Naminyo ang kamagulangan ug namatay nga walay anak. Busa ang iyang biyuda gipangasawa sa ikaduhang igsoon. 26 Unya ang ikaduhang igsoon namatay usab nga walay anak. Ug mao usab kini ang nahitabo sa ikatulo hangtod sa ikapito. 27 Sa kataposan, namatay ang babaye. 28 Karon, sa adlaw nga banhawon na ang mga patay, kang kinsa man siyang asawa nga silang tanan naminyo man kaniya?” 29 Si Jesus mitubag kanila, “Pagkasayop ninyo! Ug kini nahitabo kay wala man kamo masayod sa Kasulatan ug sa gahom sa Dios. 30 Kay kon banhawon na ang mga patay, mahisama sila sa mga anghel sa langit ug dili na magminyoay ang mga lalaki ug mga babaye. 31 Karon, mahitungod sa mga patay nga banhawon: wala ba diay kamo makabasa sa gisulti sa Dios kaninyo? Siya miingon, 32 ‘Ako ang Dios ni Abraham, ang Dios ni Isaac ug ang Dios ni Jacob.’ Nagpasabot kini nga siya mao ang Dios sa mga buhi, dili sa mga patay.” 33 Sa pagkadungog niini sa mga tawo nahibulong sila sa iyang pagtulon-an. 34 Sa pagkadungog sa mga Pariseo nga ang mga Saduseo gilupig ni Jesus sa katarongan, nagpanon sila sa pagduol kaniya. 35 Unya usa kanila nga magtutudlo sa Balaod misulay pagbitik kaniya pinaagi sa pagpangutana, 36 “Magtutudlo, unsa man ang labing dakong sugo sa Balaod?” 37 Si Jesus mitubag, “ ‘Higugmaa ang Ginoo nga imong Dios sa tibuok mong kasingkasing, sa tibuok mong kalag ug sa tibuok mong hunahuna.’ 38 Kini ang labing dako ug labing importanteng sugo. 39 Ang ikaduha nga labing importanteng sugo sama sa una: ‘Higugmaa ang imong isigkatawo sama sa imong kaugalingon.’ 40 Nagsukad niining duha ka sugo ang tibuok nga Balaod ni Moises ug ang mga pagtulon-an sa mga propeta.” 41 Sa nagkatigom na ang mga Pariseo, nangutana si Jesus kanila, 42 “Unsa may inyong hunahuna mahitungod sa Mesiyas? Kang kinsa man siyang kaliwat?” Sila mitubag, “Kang David.” 43 “Kon mao kana,” matod ni Jesus, “ngano man nga ang Espiritu sa Dios midasig man kang David sa pagtawag kaniyag ‘Ginoo’? Kay miingon man si David, 44 ‘Ang Ginoo miingon sa akong Ginoo: Lingkod dinhi sa akong tuo hangtod nga himoon ko ang imong mga kaaway nga imong tumbanan.’ 45 Busa kon si David mitawag kaniyag ‘Ginoo,’ unsaon man sa Mesiyas pagkahimong kaliwat ni David?” 46 Walay usa nga nakatubag kang Jesus ug sukad niadtong adlawa wala nay nangahas pagpangutana kaniya. 1 Unya miingon si Jesus sa mga tawo ug sa iyang mga tinun-an, 2 “Ang mga magtutudlo sa Balaod ug ang mga Pariseo mao ang may katungod sa paghubad sa Balaod ni Moises. 3 Busa kinahanglan tumanon ug sundon ninyo ang tanan nga ilang isugo kaninyo. Apan ayaw ninyog sunda ang ilang mga buhat kay wala man sila magtuman sa ilang giwali. 4 Nagbugkos sila ug bug-at nga mga karga nga gipapas-an nila sa mga tawo apan sila mismo dili gani mogamit bisag usa na lang ka tudlo aron pagtabang pagpas-an sa maong karga. 5 Himoon nila ang tanan aron lamang sila makita sa mga tawo. Tan-awa ug unsa kadagko ang gisudlan nila sa mga sinulat nga mga bersikulo sa kasulatan nga ilang gibutang sa ilang mga agtang ug gihigot sa ilang mga bukton! Ug tan-awag unsa kataas ang sidsid sa ilang mga sapot! 6 Gusto sila sa labing maayong mga dapit sa mga kombira ug sa mga linaing lingkoranan sa mga sinagoga. 7 Gusto silang yukboan ug tahoron didto sa mga merkado ug tawgong ‘Magtutudlo’ sa mga tawo. 8 Ayaw kamo pagpatawag ug ‘Magtutudlo,’ kay kamong tanan managsuon man ug usa ra ang inyong Magtutudlo. 9 Ug dinhi sa kalibotan ayaw tawga si bisan kinsa nga ‘Amahan,’ kay usa ra ang inyong Amahan nga atua sa langit. 10 Ayaw usab kamo pagpatawag ug ‘Agalon,’ kay usa ra ang inyong agalon nga mao ang Mesiyas. 11 Ang labing dako kaninyo kinahanglang mahimo nga inyong sulugoon. 12 Ang magpataas sa iyang kaugalingon ipaubos ug ang magpaubos, ipataas. 13 “Pagkaalaot ninyong mga magtutudlo sa Balaod ug kamong mga Pariseo! Mga tigpakaaron-ingnon! Gibabagan ninyo ang mga tawo sa pagsulod sa Gingharian sa Langit apan kamo mismo dili mosulod ug dili mopasulod sa mga tawo nga gustong mosulod! 15 “Pagkaalaot ninyong mga magtutudlo sa Balaod ug kamong mga Pariseo! Mga tigpakaaron-ingnon! Mopanaw kamo sa kadagatan ug mga kayutaan aron pagkabig ug tawo ug sa nakabig na siya, gihimo ninyo siya nga labi pang angay nga maimpirno kay kaninyo! 16 “Pagkaalaot ninyong mga giya nga buta! Nagtudlo kamo nga, ‘Kon ang usa ka tawo manumpa sa Templo, dili kinahanglan nga tumanon niya ang iyang panaad. Apan kon manumpa siya tungod sa bulawan nga anaa sa Templo, obligado siya pagtuman sa iyang panaad.’ 17 Mga buta ug mga buangbuang! Hain may labing importante: ang bulawan ba o ang Templo nga maoy nakabalaan sa bulawan? 18 Nagtudlo usab kamo nga kon may manumpa atubangan sa altar dili kinahanglan nga tumanon niya ang iyang panaad. Apan kon manumpa siya atubangan sa gasa nga anaa sa altar, kinahanglan nga tumanon niya ang iyang panaad. 19 Pagkabuta gayod ninyo! Hain may labing importante: ang gasa ba o ang altar nga maoy nakabalaan sa gasa? 20 Busa kon may manumpa atubangan sa altar, nanumpa siya niini ug sa tanang gasa nga anaa sa altar. 21 Kon may manumpa sa Templo, nanumpa siya niini ug sa Dios nga nagpuyo didto. 22 Ug kon may manumpa sa langit, nanumpa siya sa trono sa Dios ug kaniya nga naglingkod niini. 23 “Pagkaalaot ninyong mga magtutudlo sa Balaod ug kamong mga Pariseo! Mga tigpakaaron-ingnon! Naghatag kamo ngadto sa Dios sa ikapulong bahin bisan gani sa mga lamas sama sa herbabuyna, sa anis ug sa kaningag. Apan wala ninyo tumana ang mas importanteng mga pagtulon-an sa Balaod sama sa hustisya, kaluoy ug pagkamatinud-anon. Angay unta nga buhaton ninyo kini sa walay pagbiya sa ubang pagtulon-an. 24 Mga giya nga buta! Salaon ninyo ang lagong nga anaa sa inyong ilimnon apan lamyon ninyo ang kamelyo! 25 “Pagkaalaot ninyong mga magtutudlo sa Balaod ug kamong mga Pariseo! Mga tigpakaaron-ingnon! Gilimpyohan ninyo ang gawas nga bahin sa inyong baso ug plato apan ang sulod napuno sa inyong mga kinuha pinaagi sa panlupig ug kahakog. 26 Mga Pariseo nga buta! Limpyohi una ninyo ang sulod sa baso ug plato ug malimpyo usab ang gawas niini! 27 “Pagkaalaot ninyong mga magtutudlo sa Balaod ug kamong mga Pariseo! Mga tigpakaaron-ingnon! Sama kamo sa mga lubnganan nga pinintalag puti nga maanindot tan-awon sa gawas apan sa sulod puno sa mga bukog sa mga patay ug mga hugawng butang. 28 Sa samang paagi, sa gawas makita sa tanan nga kamo maayo apan sa sulod puno kamo sa mga pagpakaaron-ingnon ug sa mga sala. 29 “Pagkaalaot ninyong mga magtutudlo sa Balaod ug kamong mga Pariseo! Mga tigpakaaron-ingnon! Nagbuhat kamog mga maanindot nga lubnganan alang sa mga propeta ug gidayandayanan ninyo ang mga monumento niadtong mga matarong ug kinabuhi. 30 Nag-ingon kamo, ‘Kon kami nagpuyo pa lang sa panahon sa atong mga katigulangan, dili unta namo himoon ang ilang gibuhat o patyon ang mga propeta.’ 31 Busa giangkon ninyo nga mga kaliwat kamo niadtong mga tawo nga mipatay sa mga propeta! 32 Sigi, padayon ug tiwasa ninyo ang gisugdan sa inyong mga katigulangan! 33 Mga bitin ug mga anak sa mga bitin! Unsaon man ninyo paglikay nga dili kamo kasilotan didto sa impirno? 34 Busa sultihan ko kamo: padad-an ko kamog mga propeta ug mga maalamon ug mga magtutudlo. Patyon ninyo ang pipila kanila ug ilansang sa krus ang uban. Ang uban pamunalan ninyo sulod sa inyong mga sinagoga ug gukdon ninyo sila gikan sa usa ka lungsod ngadto sa laing lungsod. 35 Tungod niini, ang silot sa pagpatay sa tanang mga tawo nga walay sala anha idakdak kaninyo, sukad sa pagpatay kang Abel nga walay sala ngadto sa pagpatay kang Zacarias nga anak ni Baraquias, nga inyong gipatay tungatunga sa altar ug sa Templo. 36 Sultihan ko kamo nga ang silot niining tanang pagpatay mahiagoman sa mga tawo niining panahona! 37 “O Jerusalem, Jerusalem! Gipatay mo ang mga propeta ug gibato ang mga sinugo nga gipadala sa Dios kanimo! Pagkadaghang higayon nga buot nakong tigumon ang tanan mong mga anak sama sa usa ka himungaan nga nagtigom sa iyang mga piso ilalom sa iyang mga pako apan nagdumili ka! 38 Karon biyaan sa hingpit ang imong balay ug magmingaw kini. 39 Sultihan ko ikaw nga sukad karon dili ka na makakita kanako pag-usab hangtod nga moingon ka, ‘Bulahan siya nga mianhi sa ngalan sa Ginoo.’ ” 1 Sa pagbiya na ni Jesus sa Templo, giduol siya sa iyang mga tinun-an ug giingnan, “Ginoo, tan-awa ra gud ang kinatibuk-an sa Templo.” 2 Unya miingon siya, “Maayo nga nakamatikod kamo niining tanan. Sultihan ko kamo: walay bisag usa ka bato dinhi nga magpabilin sa nahimutangan niini. Tumpagon gayod ang tanan.” 3 Samtang naglingkod si Jesus didto sa Bungtod sa mga Olibo, ang mga tinun-an misikreto pagduol kaniya ug nangutana, “Sultihi kami kanus-a matuman kining tanan ug unsa ang mahitabo nga magpaila sa panahon sa imong pag-abot ug sa kataposan sa kalibotan.” 4 Si Jesus mitubag, “Pagbantay kamo ug ayaw kamo palimbong ni bisan kinsa. 5 Kay sa akong ngalan daghang tawo ang moanhi nga mag-ingon, ‘Ako ang Mesiyas!’ ug daghan ang malimbongan. 6 Makabati kamog mga gubat sa duol ninyo ug mga balita mahitungod sa mga gubat sa halayo apan ayaw kamog kabalaka. Kining mga butanga kinahanglan mahitabo apan wala kini magpasabot nga mao na ang kataposan. 7 Maggubat ang mga nasod ug mag-away ang mga gingharian. May mga kagutom ug mga linog sa tanang dapit. 8 Kining tanan sinugdanan pa lang sa mga kasakit. 9 “Unya dakpon kamo sa mga tawo aron sakiton ug unya patyon. Kasilagan kamo sa tanang katawhan tungod kanako. 10 Ug daghan unya niadtong panahona ang mobiya sa ilang pagtuo. Magbudhiay ug magdumtanay sila. 11 Unya daghang mini nga mga propeta ang manungha ug daghan ang malimbongan nila. 12 Ug tungod sa pagdagsang sa daotan, mabugnaw ang gugma sa daghang tawo. 13 Apan maluwas ang magpadayon hangtod sa kataposan. 14 Ug kining Maayong Balita mahitungod sa paghari sa Dios iwali ngadto sa tibuok kalibotan aron masayod niini ang tanang tawo ug unya moabot ang kataposan. 15 “Unya makita ninyo ‘Ang Makalilisang nga Talan-awon’ nga giingon ni propeta Daniel nga magtindog sa dapit nga balaan.” (Alang sa magbabasa: sabta ang kahulogan niini!) 16 “Unya ang mga tawo nga anaa sa Judea kinahanglang managan ngadto sa mga bungtod. 17 Ang tawo nga anaa sa atop sa iyang balay kinahanglan nga dili manaog aron pagkuha sa iyang kabtangan. 18 Ug ang tawo nga anaa sa uma kinahanglang dili mopauli aron pagkuha sa iyang kupo. 19 Pagkamakalilisang niadtong mga adlawa alang sa mga mabdos ug sa mga inahan nga may mga masuso! 20 Busa pag-ampo kamo sa Dios nga dili unta kamo pakagiwon sa panahon sa tingtugnaw o sa Adlaw nga Igpapahulay! 21 Kay ang kasakitan niadtong panahona labi pang makalilisang kay sa bisan unsa nga nahitabo sukad sa sinugdan sa kalibotan hangtod karon. Wala na gyoy mahitabo pa nga sama niini. 22 Apan gipamub-an sa Dios kadtong mga adlawa, kay kon wala pa, wala untay mabuhi. Apan tungod sa iyang mga pinili, pamub-an niya kadtong panahona. 23 “Unya kon may moingon kaninyo, ‘Tan-awa, dia diri ang Mesiyas!’ o ‘Tua siya didto!’—ayaw kamo pagtuo kaniya. 24 Kay manungha ang mga mini nga Mesiyas ug mga mini nga propeta. Magbuhat silag mga dagkong milagro ug mga katingalahan aron pagpasalaag bisan sa mga pinili sa Dios kon mahimo. 25 Timan-i nga gipasidan-an ko na kamo niini. 26 “Ug kon may moingon kaninyo, ‘Tan-awa, atua siya sa dapit nga awaaw!’—ayaw kamo pag-adto didto. Kon moingon sila, ‘Tan-awa, nagtago siya diri!’—ayaw kamo pagtuo niini. 27 Kay ang Anak sa Tawo moabot sama sa kilat nga mokilab tadlas sa tibuok langit gikan sa sidlakan ngadto sa kasadpan. 28 “Asa gani ang lawas nga patay, adto usab magpundok ang mga agila. 29 “Unya tapos gayod sa kasakitan niadtong mga adlawa, mongitngit ang adlaw ug dili na modan-ag ang bulan. Mangahulog gikan sa langit ang mga bituon ug matay-og ang tibuok kalibotan. 30 Unya motungha sa langit ang timaan sa Anak sa Tawo ug manghilak ang tanang banay sa yuta ug makakita sila sa Anak sa Tawo nga moabot sinapnay sa mga panganod sa langit. Moabot siya nga may gahom ug dakong himaya. 31 Unya motingog ang dakong trumpeta ug ipadala niya ang iyang mga anghel ngadto sa upat ka suok sa kalibotan. Ilang tigumon ang pinili niyang katawhan gikan sa tanang dapit. 32 “Kuhai ninyog pagtulon-an ang kahoyng igera. Inigpanglunhaw ug inigpanghumok na sa mga sanga niini ug magsugod na kinig pangudlot, masayran ninyo nga duol na ang ting-init. 33 Busa inigkakita usab ninyo niining tanan, hisayran ninyo nga duol na ang panahon ug hapit na gayod moabot. 34 Hinumdomi kini: kining tanan mahitabo sa dili pa mangamatay ang tanang tawo nga karon buhi pa. 35 Matapos ang langit ug ang yuta apan ang akong mga pulong magpabilin gayod sa kanunay. 36 “Apan walay tawo nga nasayod kanus-a moabot kadtong adlawa ug taknaa, bisan ang mga anghel sa langit ug bisan gani ang Anak, kondili ang Amahan lamang. 37 Ang pag-abot sa Anak sa Tawo mahisama sa nahitabo sa panahon ni Noe. 38 Sama sa mga adlaw sa wala pa ang lunop, ang mga tawo nagpadayon sa naandan nilang buluhaton sama sa pagkaon ug pag-inom ug pagminyoay, hangtod gayod sa adlaw nga misulod si Noe sa arka. 39 Apan wala sila masayod sa nahitabo hangtod nga ang lunop miabot ug mibanlas kanilang tanan. Sama unya niini ang mahitabo inig-abot sa Anak sa Tawo. 40 Niadtong panahona, duha ka tawo magtrabaho sa uma: ang usa kuhaon ug ang usa ibilin. 41 Duha ka babaye maggaling ug pagkaon: ang usa kuhaon ug ang usa ibilin. 42 Busa pagbantay kamo kay wala kamo masayod kon unsang adlawa moanhi ang inyong Ginoo. 43 Hinumdomi kini: kon ang agalon sa panimalay nasayod pa unta unsang taknaa sa gabii moabot ang kawatan, magtukaw gayod siya ug dili motugot nga ang kawatan molungkab sa balay. 44 Busa kamo usab kinahanglan mag-andam kanunay kay moabot ang Anak sa Tawo sa takna nga kamo wala magpaabot kaniya. 45 “Busa, kinsa man ang buotan ug maalamon nga sulugoon? Kadtong gipiyalan sa iyang agalon sa pagdumala sa ubang mga sulugoon aron paghatag kanilag pagkaon sa hustong panahon. 46 Pagkabulahan niadtong sulugoon nga makaplagan sa iyang agalon nga nagtuman niini sa paghiuli niya! 47 Sultihan ko kamo nga ang maong sulugoon himoon sa agalon nga piniyalan sa tanan niyang katigayonan. 48 Apan kon daotan siya nga sulugoon, moingon siya sa iyang kaugalingon, ‘Dugay pang mouli ang akong agalon,’ 49 ug mosugod siya pagpamunal sa iyang mga kaubang sulugoon ug magpalabig kaon ug inom uban sa mga palahubog. 50 Unya ang agalon niadtong sulugoon mahibalik usa niana ka adlaw nga wala niya paabota ug sa takna nga wala niya hibaloi. 51 Unya tagodtagoron siya sa agalon ug ipahamtang kaniya ang gidangatan sa mga tigpakaaron-ingnon. Didto maghilak siya ug magkagot ang iyang ngipon. 1 “Niadto unyang adlawa ang paghari sa Dios mahisama niini: Adunay napulo ka dalaga nga nagdala sa ilang mga suga ug nanglakaw aron pagsugat sa pamanhonon. 2 Danghag ang lima kanila ug maalamon ang laing lima. 3 Ang mga danghag nagdala sa ilang mga suga apan wala magtagana ug lana nga igdudugang 4 samtang ang mga maalamon nagdalag mga sudlanan nga puno sa lana uban sa ilang mga suga. 5 Ang pamanhonon nalangan pag-abot busa nagduka ug nakatulog ang mga dalaga. 6 “Tungang gabii na kadto sa dihang milanog ang usa ka singgit, ‘Ania na ang pamanhonon! Dali kamo ug sugata siya!’ 7 Nangmata ang tanang dalaga ug giandam nila ang ilang mga suga. 8 Unya ang mga danghag miingon sa mga maalamon, ‘Hatagi kamig diyutay sa inyong lana kay hapit na mangapalong ang among mga suga.’ 9 Apan ang mga maalamon mitubag, ‘Ayaw! Dili na paigo ang lana kon manghatag pa kami kaninyo. Lakaw hinuon kamo sa tindahan ug pagpalit kamog inyo.’ 10 Busa ang mga danghag nga dalaga milakaw aron pagpalit ug lana. Sa wala na sila didto, miabot ang pamanhonon. Ang lima ka dalaga nga nakapangandam mikuyog kaniya pagsulod ngadto sa kombira sa kasal ug gisirhan ang pultahan. 11 “Unya miabot ang ubang mga dalaga ug misangpit sila, ‘Sir, Sir, pasudla kami!’ 12 Apan ang pamanhonon mitubag, ‘Wala ako makaila kaninyo.’” 13 Ug gitapos ni Jesus ang sambingay sa pag-ingon, “Busa pagtukaw kamo kay wala kamo mahibalo sa adlaw o sa takna. 14 “Kay ang paghari sa Dios sama sa usa ka tawo nga molakaw ngadto sa laing dapit. Gitawag niya ang iyang mga sulugoon ug gipiyalan niya sila sa iyang katigayonan 15 sumala sa ilang katakos: ang usa gihatagan niyag lima ka puntil nga salapi, ang usa duha ka puntil nga salapi ug ang usa pa gayod usa ka puntil nga salapi. Unya milakaw siya. 16 Ang sulugoon nga nakadawat ug lima ka puntil nga salapi milakaw dayon. Gipatigayon niya kini ug nakaganansya siya ug lima ka puntil nga salapi. 17 Ang nakadawat ug duha ka puntil nga salapi nakaganansya ug laing duha ka puntil nga salapi. 18 Apan ang sulugoon nga nakadawat ug usa ka puntil nga salapi milakaw ug nagkalot sa yuta ug gilubong niya ang salapi sa iyang agalon. 19 “Tapos sa dugay nga panahon, mipauli ang agalon niadtong mga sulugoon ug nangayog husay kanila. 20 Ang sulugoon nga nakadawat ug lima ka puntil nga salapi miadto kaniya. Miingon siya, ‘Sir, gihatagan mo akog lima ka puntil nga salapi ug niini nakaganansya ako ug laing lima ka puntil nga salapi. Nia ra ang tanan.’ 21 Miingon ang iyang agalon, ‘Maayo! Buotan ka ug matinumanon nga sulugoon. Kay kasaligan ka man sa diyutay, piyalan ko ikaw sa daghan. Dali, sulod ngari ug ambit sa akong kalipay!’ 22 Unya misulod ang sulugoon nga gihatagan ug duha ka puntil nga salapi ug miingon, ‘Sir, gihatagan mo akog duha ka puntil nga salapi ug niini nakaganansya ako ug laing duha ka puntil nga salapi. Ania ang tanan.’ 23 Miingon ang iyang agalon, ‘Maayo! Buotan ka ug matinumanon nga sulugoon. Kay kasaligan ka man sa diyutay, piyalan ko ikaw sa daghan. Dali, sulod ngari ug ambit sa akong kalipay!’ 24 Unya misulod ang sulugoon nga nakadawat ug usa ka puntil nga salapi ug miingon, ‘Sir, nasayod ako nga estrikto ka kaayo; nag-ani ka sa wala mo itanom ug naghipos sa wala mo ipugas. 25 Nahadlok ako, busa milakaw ako ug gilubong ko ang imong salapi sa ilalom sa yuta. Tan-awa, Sir, ania ang imong salapi.’ 26 Miingon ang agalon, ‘Walay hinungdan ug tapolan nga sulugoon! Nasayod ka man diay nga nag-ani ako sa wala ko itanom ug naghipos sa wala ko ipugas, 27 nganong wala mo man ideposito sa bangko ang akong salapi aron mahibalik kini kanako nga may tubo na?’ 28 Ug miingon ang agalon ngadto sa laing sulugoon, ‘Kuhaa kaniya ang salapi ug ihatag ngadto sa sulugoon nga may napulo ka puntil nga salapi. 29 Kay ang anaay iya hatagan pag dugang ug makabaton siyag labaw pa sa iyang gikinahanglan. Apan ang wala gayoy iya, bisan pa gani ang diyutay nga iyaha kuhaon pa gikan kaniya. 30 Ug kining walay hinungdan nga sulugoon ilabay ngadto sa gawas diha sa kangitngit; didto maghilak siya ug magkagot ang iyang ngipon.’ 31 “Inig-anhi sa Anak sa Tawo ingon nga Hari uban sa tanang mga anghel, molingkod siya sa iyang harianong trono 32 ug ang tanang tawo sa kalibotan tigumon sa iyang atubangan. Unya bahinon niya sila sa duha ka pundok, sama sa usa ka magbalantay sa hayop nga maglain sa mga karnero gikan sa mga kanding. 33 Ibutang niya ang mga karnero sa iyang tuo ug ang mga kanding sa iyang wala. 34 Unya ang Hari moingon sa mga tawo sa iyang tuo, ‘Duol kamo nga gipanalanginan sa akong Amahan ug dawata ninyo ang Gingharian nga giandam alang kaninyo sukad pa sa pagbuhat sa kalibotan. 35 Kay gigutom ako ug inyo akong gipakaon; giuhaw ako ug inyo akong gipainom; dili ninyo ako kaila apan inyo akong gidawat sa inyong mga balay; 36 hubo ako ug inyo akong gibistihan; nagmasakiton ako ug inyo akong giatiman; nabilanggo ako ug inyo akong giduaw.’ 37 Unya motubag kaniya ang mga matarong, ‘Ginoo, kanus-a man kami nakakita kanimo nga gigutom ug gipakaon ka namo o giuhaw ug gipainom ka namo? 38 Kanus-a man kami midawat kanimo sa among mga balay bisan ug dili ka namo kaila o hubo ug gibistihan ka namo? 39 Kanus-a man kami nakakita kanimo nga nagmasakiton ug giatiman ka namo o gibilanggo ug giduaw ka namo?’ 40 Unya ang Hari motubag kanila, ‘Sultihan ko kamo nga sa matag higayon nga maghimo kamo niini alang sa usa sa labing ubos niining akong mga igsoon, gihimo ninyo kini alang kanako!’ 41 “Unya moingon siya ngadto sa mga tawo sa iyang wala, ‘Pahawa kamo kanako, kamong gipanghimaraot sa Dios! Ngadto kamo sa kalayo nga walay pagkapalong nga giandam alang sa Yawa ug sa iyang mga anghel! 42 Kay gigutom ako apan wala ako ninyo pakan-a; giuhaw ako apan wala ako ninyo paimna; 43 wala ako ninyo dawata sa inyong mga balay kay dili man ko ninyo kaila; hubo ako apan wala ako ninyo bistihi; nagmasakiton ako ug nabilanggo apan wala ako ninyo atimana.’ 44 Unya motubag sila kaniya, ‘Ginoo, kanus-a man kami nakakita kanimo nga gigutom o giuhaw o usa ka dili kaila o hubo o nagmasakiton o nabilanggo ug wala kami motabang kanimo?’ 45 Ang Hari motubag kanila, ‘Sultihan ko kamo nga sa matag higayon nga nagdumili kamo pagtabang sa usa niining labing ubos, nagdumili kamo sa pagtabang kanako.’ 46 Busa kini sila mahiagom sa walay kataposang silot apan ang mga matarong makaangkon sa kinabuhing dayon.” 1 Sa nakatapos na si Jesus pagtudlo niining tanan, miingon siya sa iyang mga tinun-an, 2 “Nasayod kamo nga duha na lang ka adlaw sa dili pa ang Kasaulogan sa Pagsaylo. Nianang higayona ang Anak sa Tawo itugyan na aron ilansang sa krus.” 3 Unya nagtigom ang kadagkoan sa mga pari ug ang mga pangulo sa mga Judio didto sa palasyo ni Caifas, ang Pangulong Pari. 4 Naglaraw sila sa pagdakop kang Jesus sa tago ug sa pagpatay kaniya. 5 Miingon sila, “Kinahanglang dili nato kini itunong sa kasaulogan kay tingali unyag maghimog kagubot ang mga tawo.” 6 Samtang didto si Jesus sa Betania sa balay ni Simon nga sanlahon, 7 may usa ka babaye nga miduol kang Jesus. Dala niya ang usa ka tibod nga alabastro nga puno sa mahalon kaayo nga pahumot ug gibubo niya kini sa ulo ni Jesus samtang nagkaon siya. 8 Nakakita niini ang mga tinun-an ug nangasuko sila nga nag-ingon, 9 “Kining pahumota mahimo untang ibaligyag mahal ug ang halin ikahatag ngadto sa mga kabos!” 10 Nasayod si Jesus sa ilang gisulti ug miingon siya kanila, “Nganong samukon man ninyo kining babaye? Maayo ang iyang gihimo alang kanako. 11 Ang mga kabos kanunay ninyong ikauban, apan ako dili. 12 Ang gihimo niyang pagbubo niining pahumot sa akong lawas maoy pag-andam alang sa paglubong kanako. 13 Hinumdomi kini: bisag asa iwali kining Maayong Balita sa tibuok kalibotan, ang nahimo niining babaye isugilon gayod alang sa iyang handomanan.” 14 Unya ang usa sa napulog-duha ka tinun-an, ang ginganlag Judas Iscariote, miadto sa kadagkoan sa mga pari 15 ug miingon, “Unsa may inyong iganti kanako kon itugyan ko kaninyo si Jesus?” Miihap sila ug katloan ka salapi nga sinsilyo ug gihatag kini kaniya. 16 Sukad niadtong adlawa si Judas nangitag maayong higayon sa pagbudhi kang Jesus. 17 Sa unang adlaw sa Kasaulogan sa Pan nga Walay Patubo, ang mga tinun-an miadto kang Jesus ug nangutana kaniya, “Asa man nimo gustong ipaandam kanamo ang panihapon sa Kasaulogan sa Pagsaylo?” 18 Si Jesus miingon kanila, “Adtoa ninyo ang usa ka tawo didto sa siyudad ug ingna siya, ‘Ang Magtutudlo nag-ingon, Miabot na ang akong oras. Ako ug ang akong mga tinun-an maghimo sa Kasaulogan sa Pagsaylo didto sa imong balay.’ ” 19 Ug gibuhat sa mga tinun-an ang giingon ni Jesus kanila ug giandam nila ang panihapon. 20 Sa pagkagabii, si Jesus ug ang napulog-duha ka tinun-an mitambong sa kan-anan. 21 Ug samtang nangaon sila miingon si Jesus, “Sultihan ko kamo, usa kaninyo magbudhi kanako.” 22 Nangaguol pag-ayo ang mga tinun-an ug ang tagsatagsa kanila nangutana kaniya, “Ginoo, ako ba ang imong gipasabot?” 23 Si Jesus mitubag, “Ang nagtuslob sa pan uban kanako niining panaksan maoy magbudhi kanako. 24 Ang Anak sa Tawo mamatay sumala sa giingon sa Kasulatan apan alaot siya nga magbudhi sa Anak sa Tawo! Maayo pa lang untag wala siya matawo!” 25 Si Judas, ang traydor, miingon, “Magtutudlo, ako ba ang imong gipasabot?” Si Jesus mitubag, “Gisulti nimo.” 26 Samtang nangaon sila, mikuha si Jesus sa pan, nagpasalamat sa Dios ug gipikaspikas niya kini ug gihatag sa iyang mga tinun-an. Ug miingon siya, “Dawata ninyo kini ug kan-a. Kini mao ang akong lawas.” 27 Unya gikuha niya ang kupa, nagpasalamat sa Dios ug gihatag kanila. “Inom kamong tanan niini,” siya miingon; 28 “kini mao ang akong dugo nga naglig-on sa kasabotan, ang akong dugo nga gipaagas alang sa daghan aron sa pagpasaylo sa mga sala. 29 Sultihan ko kamo nga dili na gayod ako mousab pag-inom niining maong bino hangtod sa adlaw nga moinom ako sa bag-ong bino uban kaninyo didto sa gingharian sa akong Amahan.” 30 Unya nag-awit silag usa ka alawiton sa pagdayeg sa Dios ug nangadto sa Bungtod sa mga Olibo. 31 Unya miingon si Jesus sa mga tinun-an, “Niining gabhiona kamong tanan managan ug mamiya kanako kay ang kasulatan nag-ingon, ‘Patyon sa Dios ang magbalantay ug magkatibulaag ang mga karnero.’ 32 Apan tapos ako mabanhaw mouna ako kaninyo sa Galilea.” 33 Si Pedro miingon kang Jesus, “Dili gayod ako mobiya kanimo bisan pag biyaan ka sa tanan!” 34 Si Jesus miingon kang Pedro, “Hinumdomi kini: sa dili pa gani motuktugaok ang manok karong gabii, katulo ka moingon nga wala mo ako hiilhi.” 35 Si Pedro mitubag, “Dili ko gayod ikaw ilimod bisan pag patyon ako uban kanimo!” Ug ang tanang tinun-an misulti usab sa ingon. 36 Unya si Jesus miadto sa usa ka dapit nga ginganlag Getsemane kuyog sa iyang mga tinun-an. Ug miingon siya kanila, “Panglingkod kamo dinhi samtang moadto ako didto ug mag-ampo.” 37 Gidala niya si Pedro ug ang duha ka anak ni Sebedeo. Ug mibati siyag dakong kaguol ug kahingawa. 38 Unya miingon siya kanila, “Hilabihan ang akong kasubo nga halos ikamatay ko. Pabilin kamo dinhi ug pagtukaw uban kanako.” 39 Milakaw siya sa unahan, mihapa sa yuta ug nag-ampo nga nag-ingon, “Amahan ko, kon mahimo kuhaa kanako kining kupa sa pag-antos! Apan dili ang akong pagbuot maoy matuman kondili ang imo.” 40 Unya mibalik siya ngadto sa tulo ka tinun-an ug nakaplagan niya sila nga nangatulog. Busa giingnan niya si Pedro, “Nganong wala man mo makatukaw uban kanako bisag usa lang ka oras? 41 Pagtukaw kamo ug pag-ampo aron dili kamo madaog sa panulay. Andam ang espiritu apan luya ang lawas.” 42 Ug mibiya si Jesus pag-usab ug nag-ampo, “Amahan ko, kon imo gayong ipainom kanako kining kupa sa pag-antos, matuman ang imong pagbuot.” 43 Human niini, mibalik siya pag-usab ug naabtan niya ang mga tinun-an nga nangatulog gihapon kay katulgon man kaayo sila. 44 Mibiya na usab si Jesus kanila ug nag-ampo sa ikatulong higayon sa samang mga pulong. 45 Unya mibalik siya ngadto sa mga tinun-an ug miingon, “Nangatulog ba gihapon kamo ug namahulay? Miabot na ang oras nga ang Anak sa Tawo itugyan ngadto sa kamot sa mga makasasala. 46 Bangon kamo kay manglakaw na kita. Tan-awa, ania na ang nagbudhi kanako!” 47 Samtang nagsulti pa si Jesus miabot si Judas nga usa sa napulog-duha ka tinun-an uban ang daghang tawo nga nagdalag mga espada ug mga puspos. Sinugo sila sa kadagkoan sa mga pari ug sa mga namunoan sa mga Judio. 48 Ang traydor naghatag kanila ug usa ka ilhanan: “Ang tawo nga akong hagkan mao ang inyong gipangita. Dakpa siya!” 49 Unya miduol dayon si Judas kang Jesus ug miingon, “Magtutudlo, ang kalinaw mag-uban kanimo,” ug gihagkan niya si Jesus. 50 Si Jesus mitubag, “Higala, buhata dayon ang buot mong buhaton!” Unya miduol sila kang Jesus ug ila siyang gidakop. 51 Unya usa niadtong kauban ni Jesus miibot sa iyang espada ug gitigbas ang ulipon sa Pangulong Pari ug naputol ang usa sa iyang dalunggan. 52 Unya miingon si Jesus kaniya, “Iuli sa sakuban ang imong espada kay ang maggamit sa espada, sa espada usab mamatay. 53 Wala ka ba masayod nga makahimo ako pagpakitabang sa akong Amahan ug ipadala dayon niya kanako ang kapin sa napulog-duha ka panon sa mga anghel? 54 Apan kon buhaton ko kini, unsaon man pagkatuman sa Kasulatan nga nag-ingon nga kinahanglan mahitabo kini?” 55 Unya miingon si Jesus sa mga tawo, “Tulisan ba ako nga nagdala pa man gyod mog mga espada ug puspos sa pagdakop kanako? Matag adlaw nagtudlo ako didto sa Templo apan wala ako ninyo dakpa. 56 Apan kining tanan nahitabo aron matuman ang gisulat sa mga propeta diha sa Kasulatan.” Unya mibiya kaniya ang tanang tinun-an ug nanagan. 57 Gidala si Jesus sa mga tawo nga nagdakop kaniya ngadto sa balay ni Caifas, ang Pangulong Pari, diin nagkatigom ang mga magtutudlo sa Balaod ug ang mga pangulo sa mga Judio. 58 Misunod si Pedro hangtod sa hawanan sa balay sa Pangulong Pari. Unya misulod siya sa hawanan ug milingkod uban sa mga guwardiya aron mahibaloan niya unsay sangpotan niining tanan. 59 Ang kadagkoan sa mga pari ug ang tibuok hukmanan naningkamot pagpangitag ikabutangbutang nila batok kang Jesus aron mapatay nila siya. 60 Apan wala gayod silay nakitang sayop bisag daghan na ang miadto ug nagsugilon ug mga bakak mahitungod kaniya. Sa kataposan may duha ka tawo nga miduol 61 ug miingon, “Kining tawhana nag-ingon, ‘Makahimo ako pagguba sa Templo sa Dios ug pagpatindog niini sa tulo ka adlaw.’” 62 Mitindog ang Pangulong Pari ug miingon kang Jesus, “Wala ka bay ikatubag niining sumbong batok kanimo?” 63 Apan wala motubag si Jesus. Busa ang Pangulong Pari misulti pag-usab kaniya, “Sa ngalan sa Dios nga buhi, papanumpaon ko ikaw: sultihi kami kon ikaw mao ba ang Mesiyas, ang Anak sa Dios.” 64 Si Jesus mitubag kaniya, “Gisulti nimo. Apan sultihan ko kamong tanan: sukad karon makita ninyo ang Anak sa Tawo nga naglingkod sa tuo sa Labing Makagagahom sa tanan ug moanhi sinapnay sa mga panganod sa langit!” 65 Sa pagkabati niya niini, gigisi sa Pangulong Pari ang iyang bisti ug miingon, “Dakong pasipala! Wala na kita magkinahanglan pag dugang mga saksi! Dinhi karon nadungog ninyo ang iyang pagpasipala! 66 Unsay inyong hunahuna?” Ug sila mitubag, “Sad-an siya ug kinahanglang patyon.” 67 Unya gilud-an nila ang iyang nawong ug gibunalan nila siya. Kadtong misagpa kaniya 68 miingon, “Tag-ana, Mesiyas, kon kinsay nagsagpa nimo!” 69 Si Pedro naglingkod sa gawas didto sa hawanan sa diha nga usa sa mga sulugoong babaye sa Pangulong Pari miduol kaniya ug miingon, “Ikaw, kauban ka usab ni Jesus nga taga-Galilea.” 70 Apan sa atubangan nilang tanan gilimod ni Pedro nga nag-ingon, “Wala ako masayod sa imong gipanulti.” 71 Ug migula siya sa ganghaan. Unya may laing sulugoong babaye nga nakakita kaniya ug miingon sa mga tawo didto, “Kining tawhana kauban ni Jesus nga taga-Nazaret.” 72 Apan gilimod kini pag-usab ni Pedro: “Ipanumpa ko nga wala ako makaila nianang tawhana!” 73 Wala madugay ang mga tawo nga nagbarog didto miduol kang Pedro ug miingon, “Sigurado gyod nga usa ka usab sa mga kauban ni Jesus. Mailhan kaayo sa imong sinultihan!” 74 Unya nanumpa si Pedro, “Silotan pa unta ako sa Dios kon namakak ako! Wala ako makaila nianang tawhana!” Unya mituktugaok dayon ang usa ka manok 75 ug nahinumdom si Pedro sa giingon ni Jesus kaniya, “Sa dili pa motuktugaok ang manok, katulo mo na ako ilimod.” Migula si Pedro ug mihilak sa hilabihang kaguol. 1 Sayo sa buntag ang tanang kadagkoan sa mga pari ug ang mga namunoan sa mga Judio nagplano sa pagpatay kang Jesus. 2 Gigapos nila siya ug gitugyan ngadto kang Pilato, ang Romanhong Gobernador. 3 Sa pagkakita ni Judas, ang traydor, nga si Jesus ilang patyon, nagbasol siya ug giuli niya ang katloan ka salapi ngadto sa kadagkoan sa mga pari ug sa mga pangulo sa mga Judio. 4 Miingon siya kanila, “Nakasala ako sa akong pagtugyan sa dugo sa tawo nga walay sala!” Sila mitubag kaniya, “Unsa may labot namo niana? Imo na kanang tulobagon.” 5 Unya gipanglabay ni Judas ang salapi didto sa Templo ug mibiya kanila; unya milakaw siya ug naghikog. 6 Gipamunit sa kadagkoan sa mga pari ang salapi ug miingon sila, “Salapi kini nga bayad sa kinabuhi ug supak sa atong Balaod ang pagtipig niini sa panudlanan sa Templo.” 7 Tapos nila kauyoni, gigamit nila ang salapi pagpalit sa uma sa mamumuhat ug kulon aron himoon kini nga lubnganan sa mga langyaw. 8 Busa kadtong umaha ginganlag “Uma nga Gibayrag Dugo” hangtod karon. 9 Busa natuman ang giingon ni propeta Jeremias: “Gikuha nila ang katloan ka salapi, ang kantidad nga giuyonan sa mga tawo sa Israel nga maoy gibayad sa pagpalit kaniya. 10 Gigamit nila kini aron pagpalit sa uma sa mamumuhat ug kulon sumala sa gisugo sa Ginoo kanako.” 11 Si Jesus nagtindog atubangan sa Romanhong Gobernador ug gipangutana siya sa Gobernador, “Ikaw ba ang hari sa mga Judio?” Si Jesus mitubag, “Gisulti nimo.” 12 Apan wala niya tubaga ang mga sumbong sa kadagkoan sa mga pari ug sa mga punoan sa mga Judio. 13 Busa miingon si Pilato kaniya, “Wala ka ba makadungog sa tanan nilang mga sumbong batok kanimo?” 14 Apan wala motubag si Jesus bisag usa ka pulong, busa natingala pag-ayo ang Gobernador. 15 Matag Kasaulogan sa Pagsaylo, nabatasan sa Gobernador ang pagbuhig usa ka binilanggo nga pinangayo sa mga tawo. 16 Niadtong panahona may bantogang binilanggo nga ginganlag Barabas. 17 Sa nagkatigom na ang mga tawo, nangutana si Pilato kanila, “Kinsa may inyong gusto nga akong buhian? Si Barabas ba o si Jesus nga ginganlag Mesiyas?” 18 Nangutana si Pilato niini kay nasayod man siya nga ilang gitugyan si Jesus kaniya tungod sa kasina. 19 Samtang naglingkod si Pilato didto sa lawak-hukmanan, nagpadala kaniyag mensahe ang iyang asawa nga nag-ingon, “Ayaw paghilabti kanang tawhana nga walay sala kay nasamok ako pag-ayo tungod sa akong damgo mahitungod kaniya.” 20 Gidani sa kadagkoan sa mga pari ug sa mga pangulo sa mga Judio ang mga tawo sa pagpangayo kang Pilato nga buhian niya si Barabas ug ipapatay si Jesus. 21 Unya nangutana pag-usab ang Gobernador kanila, “Kinsa man niining duha ang inyong gusto nga akong buhian?” Sila mitubag, “Si Barabas!” 22 Si Pilato nangutana kanila, “Unya, unsa may akong buhaton kang Jesus nga ginganlag Mesiyas?” Silang tanan nanubag, “Ilansang sa krus!” 23 “Unsa may iyang sala?” nangutana si Pilato. Apan sa makusog nga tingog naninggit sila, “Ilansang siya sa krus!” 24 Sa pagkakita ni Pilato nga wala siyay mahimo ug malagmit mahitabo ang dakong kagubot, mikuha siyag tubig ug nanghunaw atubangan sa mga tawo ug miingon, “Wala akoy labot sa dugo niining tawhana! Inyo kining gusto!” 25 Unya ang tanang mga tawo nanubag kaniya, “Kami ug ang among mga anak maoy dat-ogi sa silot sa iyang dugo!” 26 Unya gibuhian ni Pilato si Barabas apan gipalatos niya si Jesus ug gitugyan aron ilansang sa krus. 27 Unya gidala si Jesus sa mga sundalo ngadto sa palasyo ni Pilato nga Gobernador ug didto gialirongan siya sa mga sundalo. 28 Gihuboan nila si Jesus sa iyang bisti ug gisul-oban sa bisting dagtom-pula. 29 Ug naghimo silag korona gikan sa mga sangang tunokon ug gipahaom nila kini sa iyang ulo. Gipakuptan nila sa iyang tuong kamot ang usa ka bugang. Nangluhod sila sa iyang atubangan ug gibugalbugalan siya. Miingon sila, “Mabuhi ang Hari sa mga Judio!” 30 Unya gilud-an nila siya ug gikuha nila ang lipak ug gibunal sa iyang ulo. 31 Human nila bugalbugali si Jesus gihukasan nila siya sa bisting dagtom-pula ug gisul-oban sa iyang kaugalingong bisti unya gidala sa gawas aron ilansang sa krus. 32 Sa ilang pagpanggula sa siyudad hisugatan nila ang usa ka tawo nga ginganlag Simon nga taga-Cirene ug gipugos nila siya sa pagpas-an sa krus ni Jesus. 33 Unya miabot sila sa usa ka dapit nga ginganlag Golgota, nga sa ato pa, “Ang Dapit sa Kalabera.” 34 Didto ila siyang gitunolag bino nga sinagolag apdo aron iyang imnon. Apan tapos niya tilawi kini, wala siya moinom niini. 35 Unya gilansang nila siya sa krus ug gibahinbahin nila ang iyang sapot pinaagi sa ripa. 36 Tapos nanglingkod sila ug nagbantay kaniya. 37 Ibabaw sa iyang ulo gibutang nila ang karatola sa sumbong batok kaniya: “Mao kini si Jesus, ang Hari sa mga Judio.” 38 Unya tupad kang Jesus gilansang nila sa laing duha ka krus ang duha ka tulisan, ang usa sa iyang tuo ug ang usa sa iyang wala. 39 Ang mga tawo nga nanglabay nagpanglingo ug gibiaybiay nila si Jesus: 40 “Ikaw ba kadtong moguba sa Templo ug motukod niini pag-usab sulod sa tulo ka adlaw? Kon ikaw ang Anak sa Dios, luwasa ang imong kaugalingon ug kanaog sa krus!” 41 Gibugalbugalan usab siya sa kadagkoan sa mga pari ug sa mga magtutudlo sa Balaod ug sa mga namunoan sa mga Judio. Sila miingon, 42 “Giluwas niya ang uban apan dili siya makaluwas sa iyang kaugalingon! Kon tinuod nga siya ang Hari sa Israel kinahanglang manaog siya sa krus karon dayon aron motuo kita kaniya! 43 Misalig siya nga ubanan siya sa Dios ug miingon nga siya Anak sa Dios. Tan-awon kuno nato kon luwason ba siya sa Dios karon!” 44 Ug bisan ang mga tulisan nga gilansang uban kaniya mibiaybiay usab kaniya. 45 Sa pagkaudtong tutok, mitabon sa tibuok yuta ang kangitngit nga milungtad ug tulo ka oras. 46 Ug sa pagkaalas tres sa hapon mituaw si Jesus, “Eli, Eli, lama sabachthani?” nga sa ato pa, “Dios ko, Dios ko, nganong gibiyaan mo ako?” 47 Ang ubang mga tawo nga nagbarog didto nakadungog kaniya ug miingon sila, “Nagtawag siya kang Elias!” 48 Dihadiha usa kanila ang midagan aron pagkuhag espongha nga iyang gihumod sa baratohong bino ug gitaod sa tumoy sa usa ka bugang ug gitunol ngadto kang Jesus aron ipainom kaniya. 49 Apan may miingon, “Ayaw una, tan-awon nato kon moanhi ba si Elias aron pagluwas kaniya!” 50 Unya si Jesus misinggit pag-usab ug namatay. 51 Unya ang tabil sa Templo nagisi gikan sa taas ngadto sa ubos. Nauyog ang yuta ug nangapikas ang mga bato. 52 Ang mga lubnganan nangaabli ug daghan sa nangamatay na nga katawhan sa Dios ang nangabanhaw 53 ug nanggula sa ilang lubnganan. Miadto sila sa Balaang Siyudad human mabanhaw si Jesus ug didto nakit-an sila sa daghang mga tawo. 54 Sa diha nga ang opisyal ug ang iyang mga sundalo nga nagbantay kang Jesus nakamatikod sa linog ug sa tanan nga nahitabo, nangahadlok sila pag-ayo ug miingon, “Siya gayod ang Anak sa Dios!” 55 Sa dili layo kaayo, didtoy daghang babaye nga nagtan-aw. Nag-alagad sila kang Jesus ug mikuyog kaniya gikan sa Galilea. 56 Uban kanila mao si Maria Magdalena, si Maria nga inahan ni Santiago ug ni Jose ug ang asawa ni Sebedeo. 57 Sa pagkangitngit na, miabot si Jose nga taga-Arimatea. Adunahan siya ug usa usab ka sumusunod ni Jesus. 58 Miadto siya kang Pilato ug gipangayo niya ang lawas ni Jesus. Ug mimando si Pilato nga ipahatag kini kaniya. 59 Busa gikuha kini ni Jose ug giputos niya sa usa ka bag-ong habol nga lino. 60 Gipahimutang niya kini sa iyang kaugalingong lubnganan nga bag-o pa lamang gilungag diha sa usa ka dako kaayong bato. Unya giligid niya ang usa ka dakong bato aron isira sa pultahan sa lubnganan ug milakaw siya. 61 Si Maria Magdalena ug ang laing Maria naglingkod didto nga nagtan-aw atbang sa lubnganan. 62 Pagkasunod adlaw nga mao ang Adlawng Igpapahulay, ang kadagkoan sa mga pari ug ang mga Pariseo nakigkita kang Pilato. 63 Miingon sila, “Sir, nahinumdom kami nga sa buhi pa kadtong bakakon, miingon siya, ‘Mabanhaw ako sa ikatulo ka adlaw.’ 64 Busa pabantayi pag-ayo ang lubong hangtod sa ikatulo ka adlaw aron dili makawat sa iyang mga tinun-an ang iyang lawas ug manugilon nga nabanhaw siya. Kining ulahing bakak mahimo unyang mas daotan kay sa unang bakak.” 65 Busa miingon si Pilato kanila, “Pagdala kamog guwardiya ug guwardiyahi ninyo pag-ayo ang iyang lubong.” 66 Busa nanglakaw sila ug aron pagsiguro nga walay makahilabot sa lubong, ilang gipalig-onan ang sira sa lubong ug gipaguwardiyahan. 1 Unya milabay ang adlaw nga Igpapahulay. Sa pagkakaadlawon sa Adlawng Domingo, si Maria Magdalena ug ang laing Maria nangadto aron pagtan-aw sa lubnganan. 2 Unya sa kalit dihay kusog nga linog ug usa ka anghel sa Ginoo ang mikunsad gikan sa langit; giligid niya ang bato ug milingkod siya niini. 3 Sama sa kilat ang iyang panagway ug puti kaayo ang iyang bisti. 4 Nangurog ang mga guwardiya tungod sa hilabihang kahadlok kaniya ug nakuyapan sila. 5 Unya ang anghel miingon sa mga babaye, “Ayaw kamo kahadlok! Nasayod ako nga nangita kamo kang Jesus nga gilansang sa krus. 6 Wala na siya dinhi; nabanhaw siya sumala gayod sa iyang giingon. Dali kamo ug tan-awa ang dapit nga gilubngan kaniya. 7 Unya adtoa dayon ug sultihi ang iyang mga tinun-an nga nabanhaw siya ug nag-una kanila karon ngadto sa Galilea. Didto ikahibalag nila siya. Hinumdomi ang akong giingon kaninyo.” 8 Busa midali sila pagbiya sa lubnganan nga may kahadlok uban ang dakong kalipay. Nanagan sila aron pagbalita sa iyang mga tinun-an. 9 Unya sa kalit misugat si Jesus kanila ug miingon, “Ang kalinaw mag-uban kaninyo.” Miduol sila kaniya ug mihikap sa iyang mga tiil ug misimba kaniya. 10 Si Jesus miingon kanila, “Ayaw kamo kahadlok; adtoa ang akong kaigsoonan ug paadtoa sila sa Galilea. Didto makita nila ako.” 11 Samtang nanglakaw ang mga babaye, pipila sa mga sundalo nga nagbantay sa lubnganan namauli sa siyudad ug gisuginlan nila ang kadagkoan sa mga pari sa tanan nga nahitabo. 12 Unya ang kadagkoan sa mga pari nakigtagbo sa mga pangulo sa mga Judio aron pagplano sa ilang buhaton. Ug ang mga sundalo gihatagan nila ug daghang kuwarta 13 ug giingnan, “Ipanugilon ninyo nga sa pagkagabii ang iyang mga tinun-an miadto sa lubnganan ug gikawat nila ang iyang lawas samtang nangatulog kamo. 14 Ug kon kini mahibaw-an sa Gobernador, kami nay mag-igo pagsulti kaniya ug wala na kamoy angay kabalak-an.” 15 Gidawat sa mga guwardiya ang kuwarta ug ilang gituman ang gisugo kanila. Hangtod karon mao kini ang balita nga gipakaylap sa mga Judio. 16 Ang napulog-usa ka tinun-an miadto sa Galilea didto sa bungtod nga paadtoan kanila ni Jesus. 17 Ug sa ilang pagkakita kaniya, gisimba nila siya apan ang pipila kanila nagduhaduha. 18 Miduol si Jesus ug miingon kanila, “Gihatag kanako ang tanang gahom sa langit ug sa yuta. 19 Tungod niini, sa inyong pagpanglakaw himoa nga akong mga tinun-an ang tanang katawhan sa tibuok kalibotan. Bunyagi sila sa ngalan sa Amahan, sa Anak ug sa Espiritu Santo 20 ug tudloi sila pagtuman sa tanan nga akong gisugo kaninyo. Ug hinumdomi! Ako mag-uban kaninyo sa kanunay hangtod sa kataposan sa kalibotan.” 1 Mao kini ang Maayong Balita mahitungod kang Jesu-Cristo, ang Anak sa Dios. 2 Nagsugod kini sumala sa gisulat ni propeta Isaias: “Ania ang akong sinugo nga ipadala ko una kanimo aron andamon niya ang imong agian. 3 May nagsinggit didto sa kamingawan, ‘Andama ninyo ang dalan alang sa Ginoo; himoa ninyong tul-id ang iyang agian!’ ” 4 Busa namunyag si Juan sa mga tawo didto sa kamingawan ug nagwali, “Hinulsoli ug biyai ang inyong mga sala ug pagpabunyag kamo ug pasayloon kamo sa Dios.” 5 Ang tibuok lalawigan sa Judea ug sa siyudad sa Jerusalem nangadto kang Juan aron sa pagpamati kaniya. Gisugid nila ang ilang mga sala ug gibunyagan sila ni Juan didto sa Suba sa Jordan. 6 Ang bisti ni Juan hinimo gikan sa balhibo sa kamelyo, panit ang iyang bakos ug ang iyang pagkaon dulon ug dugos. 7 Miingon siya sa katawhan, “Ang tawo nga moanhi sunod kanako mas gamhanan kay kanako. Dili ako takos bisan sa paghubad sa higot sa iyang sandalyas. 8 Namunyag ako kaninyo sa tubig apan siya magbunyag kaninyo sa Espiritu Santo.” 9 Wala madugay, miabot si Jesus gikan sa Nazaret sa lalawigan sa Galilea ug gibunyagan siya ni Juan didto sa Suba sa Jordan. 10 Sa pagkawas ni Jesus gikan sa tubig, nakita niya ang langit nga naabli ug mikunsad kaniya ang Espiritu sa dagway sa usa ka salampati. 11 Unya may tingog gikan sa langit nga nag-ingon, “Ikaw ang pinangga kong Anak. Nahimuot ako pag-ayo kanimo.” 12 Dihadiha gipaadto si Jesus sa Espiritu Santo ngadto sa kamingawan. 13 Nagpabilin siya didto ug 40 ka adlaw ug gitintal siya ni Satanas. Didto may mga ihalas nga mananap. May mga anghel usab nga miatiman kaniya. 14 Sa dihang nabilanggo na si Juan, miadto si Jesus sa Galilea ug nagsangyaw sa Maayong Balita sa Dios. 15 Miingon siya, “Miabot na gayod ang panahon nga maghari na ang Dios! Busa hinulsoli ug biyai ang inyong mga sala ug tuohi ninyo ang Maayong Balita!” 16 Samtang naglakaw si Jesus sa daplin sa Lanaw sa Galilea, nakita niya ang magsoong mananagat, si Simon ug si Andres nga namukot. 17 Unya miingon si Jesus kanila, “Kuyog kamo kanako ug tudloan ko kamo sa pagpanagat ug mga tawo.” 18 Dihadiha gibiyaan nila ang ilang mga pukot ug mikuyog kaniya. 19 Mipadayon si Jesus sa unahan ug nakita niya si Santiago ug si Juan nga mga anak ni Sebedeo. Didto sila sa ilang sakayan nag-andam sa ilang mga pukot. 20 Sa pagkakita ni Jesus kanila, gidapit niya sila sa pagsunod kaniya. Busa gibiyaan nila ang ilang amahan didto sa sakayan uban sa mga sinuholan ug mikuyog sila kang Jesus. 21 Unya miabot sila sa lungsod sa Capernaum. Pag-abot sa Adlawng Igpapahulay misulod si Jesus sa sinagoga ug nagtudlo. 22 Ang mga tawo nga nakabati kaniya natingala tungod sa iyang pagpanudlo nga may awtoridad ug dili sama sa mga magtutudlo sa Balaod. 23 Unya may tawo nga giyawaan nga misulod sa sinagoga ug misinggit, 24 “Unsay imong tuyo kanamo, Jesus nga Nazaretnon? Mianhi ka ba aron paglaglag kanamo? Nakaila ako nga ikaw mao ang Balaang Sinugo sa Dios!” 25 Apan gibadlong ni Jesus ang yawa, “Hilom! Gula nianang tawhana!” 26 Gipakurog sa yawa ang tawo, unya misinggit kinig kusog ug migula. 27 Hilabihang kahibulong sa mga tawo nga nagpangutan-anay, “Unsa ba kini? Bag-ong pagtulon-an? Kining tawhana adunay gahom sa pagsugo sa mga yawa ug sila motuman kaniya!” 28 Busa mikaylap dayon sa tanang dapit sa Galilea ang balita mahitungod kang Jesus. 29 Gikan sa sinagoga miadto dayon si Jesus sa balay ni Simon ug ni Andres. Kauban niya si Santiago, si Juan ug ang ubang tinun-an. 30 Niining higayona, ang ugangang babaye ni Simon gihilantan ug naghigda. Sa pag-abot gayod ni Jesus didto, gisuginlan dayon siya mahitungod sa masakiton. 31 Giduol siya ni Jesus, gikuptan ang iyang kamot ug gipabangon. Dihadiha gihuwasan sa hilanat ang masakiton ug unya misilbi siya kanila. 32 Sa pagsalop na sa adlaw, gidala sa mga tawo ngadto kang Jesus ang tanang masakiton ug ang mga giyawaan. 33 Ang tanang tawo sa lungsod nagpundok didto sa atubangan sa balay. 34 Unya giayo ni Jesus ang daghang mga tawo nga nag-antos sa nagkalainlaing mga sakit. Gipagula usab niya ang daghang mga yawa gikan sa mga giyawaan. Wala niya tugoti ang mga yawa sa pagsulti kay nakaila man sila kaniya. 35 Kaadlawon pa gani, mibangon na si Jesus ug migawas sa balay. Miadto siya sa usa ka dapit nga mingaw ug nag-ampo didto. 36 Apan si Simon ug ang mga kauban nangita kaniya. 37 Nakit-an nila siya ug giingnan, “Ang tanan nangita kanimo.” 38 Apan mitubag si Jesus, “Mangadto kita sa silingang mga lungsod. Kinahanglan sangyawan ko usab sila. Mianhi ako alang niining maong katuyoan.” 39 Busa gilibot ni Jesus ang tibuok Galilea. Nagwali siya sulod sa mga sinagoga ug gipagula niya ang mga yawa gikan sa mga giyawaan. 40 May usa ka sanlahon nga miduol kang Jesus, miluhod ug mihangyo sa iyang panabang. Siya miingon, “Kon buot nimo, makahinlo ka kanako.” 41 Naluoy si Jesus sa sanlahon busa iyang gihikap siya ug giingnan, “Buot ko. Busa mahinlo ka!” 42 Dihadiha naayo ug nahinlo ang sanlahon. 43 Unya gipalakaw siya ni Jesus ug higpit nga gipahimangnoan, 44 “Ayaw gayod kini isugilon kang bisan kinsa! Adtoa hinuon dayon ang pari ug pagpahiling kaniya. Unya paghalad sumala sa gisugo ni Moises aron pagmatuod sa katawhan nga naayo ka na.” 45 Apan milakaw ang tawo ug nanugilon hinuon sa tanang katawhan mahitungod sa nahitabo. Hilabihan gayod niyang panugilon nga tungod niini si Jesus dili na makapasayasaya pagsulod sa lungsod. Didto na lamang siya sa mga hilit nga dapit ug sa gihapon nangadto kaniya ang mga tawo gikan sa nagkalainlaing dapit. 1 Paglabay sa pipila ka adlaw mipauli si Jesus sa Capernaum ug nadungog nga nahiuli na siya sa ila. 2 Busa nanugok ang daghan kaayong mga tawo nga tungod niini naghuot sila bisan gani diha duol sa pultahan. Samtang si Jesus nagwali sa Maayong Balita ngadto kanila, 3 may nangabot nga nagdalag usa ka paralitiko nga giyayongan sa upat ka tawo. 4 Tungod sa kadaghan sa mga tawo, wala sila makaduol kang Jesus. Busa giukab nila ang usa ka bahin sa atop sa tungod gayod ni Jesus ug ilang gitunton ang paralitiko nga naghigda sa iyang higdaanan. 5 Nakita ni Jesus nga dako kaayo ang ilang pagtuo kaniya busa miingon siya sa paralitiko, “Anak, gipasaylo na ang imong mga sala.” 6 May pipila ka mga magtutudlo sa Balaod nga naglingkod didto nga miingon sa ilang kaugalingon, 7 “Nganong nangahas man siya pagpasipala sa Dios? Walay tawo nga makapasaylog sala, gawas sa Dios lamang!” 8 Apan nasabtan dayon ni Jesus ang ilang gihunahuna busa miingon siya kanila, “Nganong naghunahuna man kamo niana? 9 Hain may mas sayon: ang pag-ingon ba ngadto sa paralitiko, ‘Ang imong mga sala gipasaylo na,’ o ang pag-ingon, ‘Bangon, dad-a ang imong gihigdaan ug lakaw’? 10 Karon, ipaila ko kaninyo nga ang Anak sa Tawo adunay gahom dinhi sa yuta sa pagpasaylog sala.” Busa miingon siya sa paralitiko, 11 “Bangon, dad-a ang imong gihigdaan ug pauli sa inyo!” 12 Samtang nagtan-aw silang tanan, mibangon ang paralitiko, gipunit niya ang iyang gihigdaan ug midali paglakaw. Tungod niini hilabihan ang katingala sa mga tawo ug gidayeg nila ang Dios. Sila miingon, “Sukad masukad karon pa kita makakitag hitabo nga sama niini!” 13 Mibalik na usab si Jesus sa daplin sa Lanaw sa Galilea. May panon sa katawhan nga midugok kaniya ug gitudloan niya sila. 14 Unya samtang naglakaw siya, nakita niya ang usa ka kobrador sa buhis nga si Levi, anak ni Alfeo. Naglingkod siya didto sa iyang opisina. Miingon si Jesus kaniya, “Sunod kanako.” Mitindog si Levi ug misunod kaniya. 15 Daghan ang nanunod kang Jesus. Unya samtang nagkaon siya didto sa balay niya dihay mga maniningil sa buhis ug mga makasasala nga nakigsalo kaniya ug sa iyang mga tinun-an. 16 Sa maong dapit may mga magtutudlo sa Balaod nga mga Pariseo ug nakita nila si Jesus nga nakigsalo niining mga maniningil sa buhis ug sa mga makasasala. Busa nangutana sila sa mga tinun-an ni Jesus, “Nganong nakigsalo man siya sa mga maniningil sa buhis ug sa mga makasasala?” 17 Nakadungog si Jesus kanila ug mitubag, “Wala magkinahanglan ug mananambal ang mga tawo nga maayog lawas kondili ang mga masakiton lamang. Wala ako moanhi sa pagdapit sa mga matarong kondili sa mga makasasala.” 18 Usa ka higayon niana, nagpuasa ang mga sumusunod ni Juan nga Magbubunyag ug ang mga Pariseo. Ug may pipila ka mga tawo nga miadto kang Jesus ug nangutana kaniya, “Nganong nagpuasa man ang mga tinun-an ni Juan nga Magbubunyag ug ang mga tinun-an sa mga Pariseo, apan ang imong mga tinun-an wala?” 19 Mitubag si Jesus, “Magpuasa ba diay ang mga dinapit sa kombira sa kasal samtang ang pamanhonon uban pa kanila? Dili gayod! 20 Apan kon kuhaon na ang pamanhonon, anha pa sila magpuasa. 21 “Walay mogamit ug bag-ong panapton aron itapak sa gisi sa daang bisti. Kay kon buhaton niya kini, ang bag-ong panapton makagisi sa daang bisti ug mosamot kadako ang gisi. 22 Ug walay magsulod ug bag-ong bino diha sa daang sudlanan nga panit tungod kay ang bag-ong bino makagisi sa daang sudlanan ug unya madaot ang sudlanan ug mausik ang bino. Busa kinahanglan nga bag-ong panit ang gamiton alang sa bag-ong bino!” 23 Usa niana ka Adlawng Igpapahulay, miagi si Jesus ug ang iyang mga tinun-an sa kaumahan sa trigo. Samtang naglakaw sila, ang iyang mga tinun-an nangutlo ug mga uhay sa trigo. 24 Busa ang mga Pariseo miingon kang Jesus, “Tan-awa ra, supak sa atong Balaod kining gibuhat sa imong mga tinun-an sa Adlawng Igpapahulay!” 25 Si Jesus mitubag, “Wala ba kamo makabasa sa gibuhat ni David sa dihang gigutom siya ug ang iyang mga kauban? 26 Misulod siya sa balay sa Dios ug mikaon sa pan nga gihalad sa Dios. Kini nahitabo sa panahon nga si Abiatar mao ang Pangulong Pari. Sumala sa atong Balaod, ang mga pari lamang maoy makakaon niining pan nga hinalad apan si David mikaon niini ug iya pa ganing gipakaon ang iyang mga kauban.” 27 Unya miingon si Jesus, “Ang Adlawng Igpapahulay gibuhat alang sa tawo. Apan wala buhata ang tawo alang sa Adlawng Igpapahulay. 28 Busa ang Anak sa Tawo maoy magbuot sa angayng buhaton bisan sa Adlawng Igpapahulay.” 1 Unya miadto na usab si Jesus sa sinagoga ug didtoy tawo nga kimay ang kamot. 2 May mga tawo usab didto nga naniid pag-ayo kon ayohon ba ni Jesus ang maong tawo sa Adlawng Igpapahulay aron aduna silay ikasumbong batok kaniya. 3 Si Jesus miingon sa tawo nga kimay, “Dali ngari!” 4 Unya iyang gipangutana ang mga tawo, “Unsa bay gitugot sa atong Balaod nga angay buhaton sa Adlawng Igpapahulay? Ang pagtabang ba o ang pagdaot? Ang pagluwas ba sa kinabuhi sa tawo o ang pagpatay?” Apan wala sila motubag. 5 Gitan-aw sila ni Jesus uban ang kalagot ug kasubo tungod sa ilang pagkagahig ulo. Unya iyang giingnan ang tawo, “Ituy-od ang imong kamot.” Ug gituy-od sa tawo ang iyang kamot ug naayo kini. 6 Busa namiya sa sinagoga ang mga Pariseo ug nakigkita dayon sa mga sakop sa pundok ni Herodes ug naglaraw sila sa pagpatay kang Jesus. 7 Si Jesus ug ang iyang mga tinun-an nangadto sa Lanaw sa Galilea ug gisunod siya sa usa ka dakong panon sa mga tawo. Kining mga tawhana gikan sa Galilea, sa Judea, 8 sa Jerusalem, sa mga dapit nga sakop sa Edomea ingon man sa tabok sa Jordan ug sa kasikbit nga mga dapit sa siyudad sa Tiro ug sa Sidon. Nangadto sila kang Jesus kay nakadungog man sila sa mga butang nga iyang gibuhat. 9 Gisugo ni Jesus ang iyang mga tinun-an sa pag-andam ug sakayan alang kaniya kay basin unyag mapiit siya sa daghan kaayong mga tawo. 10 Daghang mga tawo ang iyang giayo ug tungod niana ang tanan nga may balatian nag-ilogay pagduol aron makahikap kaniya. 11 Sa dihang nakita si Jesus sa mga tawong giyawaan, nanghapa sila sa iyang atubangan ug naninggit, “Ikaw mao ang Anak sa Dios!” 12 Apan higpit nga gipahimangnoan sila ni Jesus nga dili nila ipanugilon kon kinsa siya. 13 Unya mitungas si Jesus sa bungtod ug gitawag niya ang mga tawo nga buot niyang pilion. Nanuol sila kaniya. 14 Nagpili siyag napulog-duha nga iyang gitawag ug mga apostoles. Miingon siya kanila, “Gipili ko kamo aron makig-uban kanako. Unya ipadala ko kamo aron pagwali 15 ug makabaton kamog gahom sa pag-abog sa mga yawa.” 16 Mao kini sila ang napulog-duha nga gipili ni Jesus: si Simon nga ginganlan niyag Pedro; 17 ang mga anak ni Sebedeo, si Santiago ug si Juan, nga ginganlan niyag Boanerges, sa ato pa, “Mga Anak sa Dalugdog”; 18 si Andres, si Felipe, si Bartolome, si Mateo, si Tomas, si Santiago nga anak ni Alfeo, si Tadeo, si Simon nga Cananeo 19 ug si Judas Iscariote nga nagbudhi kaniya. 20 Unya misulod si Jesus sa usa ka balay ug nagkatigom na usab didto ang dakong panon sa katawhan. Tungod niini si Jesus ug ang iyang mga tinun-an wala nay higayon sa pagpangaon. 21 Sa pagkasayod niini sa iyang mga kabanay, nangadto sila aron pagkuha kaniya kay nabalitaan man nila nga nabuang siya. 22 Unya ang pipila ka mga magtutudlo sa Balaod nga nangabot gikan sa Jerusalem miingon, “Anaa kaniya si Beelsebul! Ang pangulo sa mga yawa maoy naghatag kaniyag gahom sa paghingilin sa mga yawa!” 23 Tungod niini gipaduol ni Jesus ang mga tawo ug gisuginlan niya silag mga sambingay: “Unsaon man ni Satanas paghingilin kang Satanas? 24 Kon ang mga tawo sa usa ka nasod mag-unay pag-away, mapukan kanang nasora. 25 Kon ang mga sakop sa usa ka panimalay mabahin ug mag-unay pag-away, mabungkag gayod kanang panimalaya. 26 Busa kon ang gingharian ni Satanas magkabahinbahin, dili kini molungtad kondili mapukan ug matapos hinuon. 27 “Walay makasulod sa balay sa usa ka tawo nga kusgan ug makakawat sa iyang mga kabtangan gawas kon iya unang gaposon ang tawo nga kusgan. Unya makahimo na siya pagkawat sa mga butang sa maong tawo. 28 “Timan-i ninyo kini: mapasaylo ang mga tawo sa tanan nilang mga sala ug sa tanang daotan nilang sulti. 29 Apan ang tawo nga nagpasipala sa Espiritu Santo dili gayod mapasaylo kay nakabuhat man siyag sala nga dili gayod mapapas.” ( 30 Gisulti kini ni Jesus kay may pipila man gud ka tawo nga miingon nga siya giyawaan.) 31 Unya miabot ang inahan ug ang mga igsoong lalaki ni Jesus. Didto sila sa gawas sa balay ug nagpasugo nga buot sila makigkita kaniya. 32 Naglingkod libot kang Jesus ang pundok sa mga tawo ug miingon sila kaniya, “Ang imong inahan ug mga igsoon atua sa gawas ug buot sila makigkita kanimo.” 33 Si Jesus mitubag, “Kinsa ba ang akong inahan ug mga igsoon?” 34 Unya mitan-aw si Jesus sa mga tawo nga nag-alirong kaniya ug miingon, “Ania ang akong inahan ug mga igsoon. 35 Kay kinsa kadtong nagtuman sa gisugo sa Dios mao ang akong mga igsoon ug akong inahan.” 1 Unya misugod na usab si Jesus sa pagpanudlo didto sa daplin sa Lanaw sa Galilea. Daghan kaayo ang mga tawo nga mialirong kaniya ug tungod niini misakay si Jesus sa usa ka sakayan ug milingkod samtang ang katawhan nagbarog didto sa lapyahan. 2 Daghang mga butang ang iyang gitudlo kanila pinaagi sa mga sambingay. Usa sa iyang gitudlo kanila mao kini: 3 “Pamati kamo! May usa ka tawo nga miadto sa uma aron pagpugas. 4 Sa iyang pagsabod, may mga binhi nga nahulog sa daplin sa agianan ug miabot ang mga langgam ug gipangtuka kini. 5 Ang ubang binhi nahulog sa yuta nga batoon ug tungod kay mabaw ra man ang yuta dali ra kining miturok. 6 Apan sa dihang nainitan na pag-ayo sa adlaw ang bag-ong turok, nalawos kini ug kay wala man makagamot pag-ayo, nalaya. 7 Ang ubang binhi nahulog sa dapit sa mga tunokong sagbot. Unya mitubo ang mga tunokong sagbot ug milumos sa mga tanom. Tungod niini wala sila makapanguhay. 8 Apan may mga binhi nga nahulog sa maayong yuta ug miturok, mitubo ug namunga. May nanguhay ug tag-30, ang uban tag-60 ug ang uban tag-100.” 9 Ug unya miingon si Jesus, “Kon duna kamoy dalunggan, pamati!” 10 Sa nag-inusara na si Jesus, pipila niadtong nakabati sa iyang pagpanudlo miduol kaniya uban sa napulog-duha ka tinun-an ug mihangyo kaniya sa paghatag ug katin-awan niadtong mga sambingay. 11 Si Jesus mitubag, “Gipadayag na sa Dios kaninyo ang mga tinago sa iyang Gingharian. Apan alang sa uban nga anaa sa gawas, ang kamatuoran gipadayag ingon nga mga sambingay. 12 Tungod niana, ‘Bisan ug magtan-aw pa sila, dili sila makakita; ug bisag mamati sila, dili sila makasabot; kay tingali unyag mamalik sila sa Dios ug pasayloon niya sila.’ ” 13 Unya nangutana si Jesus kanila, “Wala ba ninyo masabti ang sambingay? Nan, unsaon man ninyo pagkasabot sa ubang sambingay? 14 Ang gisabod sa magpupugas mao ang mensahe sa Dios. 15 Usahay ang binhi nga mao ang mensahe mahulog sa agianan. Sama kini sa mga tawo nga makadungog sa mensahe apan moabot si Satanas ug mosakmit sa mensahe nga gipugas diha kanila. 16 Ang nahitabo sa mga binhi nga mahulog sa yutang batoon sama niini: May mga tawo nga makadungog sa mensahe ug modawat dayon niini sa dakong kahinangop. 17 Apan dili kini makagamot diha kanila busa dili sila mopadayon. Unya pag-abot sa mga kalisdanan ug mga paglutos tungod sa mensahe, mobiya dayon sila. 18 Ang ubang tawo sama sa binhi nga gipugas sa dapit sa mga tunokong sagbot. Mao kini sila ang makadungog sa mensahe 19 apan ang mga kabalaka niining kinabuhia, ang gugma sa bahandi ug ang nagkalainlaing matang sa mga pangandoy mopatigbabaw ug molumos sa mensahe busa dili kini makapamunga. 20 Apan ang ubang mga tawo sama sa mga binhi nga gipugas sa maayong yuta. Makadungog sila sa mensahe, modawat niini ug mamunga: ang uban 30 ka buok, ang uban 60 ka buok ug ang uban 100 ka buok.” 21 Ug mipadayon si Jesus sa pag-ingon, “Dagkotan ba gud ang suga aron lamang tagoan sa ilalom sa gantangan o sa ilalom sa higdaanan? Dili ba ibutang man kini sa tungtonganan? 22 Walay tinagoan nga dili mabutyag ug walay gililong nga dili madayag. 23 Kon duna kamoy dalunggan, pamati!” 24 Ug si Jesus miingon usab kanila, “Matngoni ninyo ang inyong madungog. Ang sukdanan nga inyong gamiton paghukom sa uban mao usab ang gamiton sa paghukom kaninyo ug labaw pa gani. 25 Ang tawo nga may iya nang daan hatagan pa gayod. Apan ang walay iya, bisan ang diyutay nga anaa kaniya, kuhaon pa.” 26 Unya mipadayon si Jesus pagsulti, “Ang paghari sa Dios sama niini: May tawo nga nagsabod ug binhi sa iyang uma. 27 Adlaw-adlaw nagpadayon siya sa iyang buluhaton. Miturok ug mitubo ang mga binhi sa paagi nga wala niya hisabti. 28 Ang yuta, pinaagi sa kinaiya niini, nagpatubo ug nagpabunga sa mga tanom: maoy mouna ang linghod nga punoan, unya mosunod ang iyang uhay ug unya ang bus-ok nga mga lugas. 29 Ug inigkahinog na, galabon kini kay ting-ani na man.” 30 Unya nangutana si Jesus, “Sa unsa mang butanga ikatandi nato ang paghari sa Dios? Ug unsa mang sambingaya ang gamiton nato pagsaysay niini? 31 Sama kini sa liso sa mustasa nga maoy labing gamay nga liso dinhi sa kalibotan. 32 Kon itanom kini ug makatubo na, mahimo kining labing dako sa tanang tanom. Managko ang iyang mga sanga ug dinhi magpasilong ug magsalag ang mga langgam.” 33 Nagwali si Jesus ngadto sa mga tawo ginamit ang daghan pang mga sambingay nga sama niini. 34 Wala siyay gisulti kanila nga wala ipaagi sa mga sambingay. Apan kon ang iyang mga tinun-an na lamang ang kauban niya, iyang ipatin-aw kanila ang tanan. 35 Ug nianang pagkagabii giingnan ni Jesus ang iyang mga tinun-an, “Manabok kita sa lanaw.” 36 Busa gibiyaan nila ang panon sa katawhan ug ang mga tinun-an misakay sa sakayan nga gisakyan ni Jesus ug nagkuyog sila. May ubang mga sakayan usab didto. 37 Unya mihuros ang usa ka kusog nga unos ug tungod sa dagkong balod nasudlag tubig ang sakayan ug hapit kini mapuno. 38 Apan natulog lang si Jesus nga nag-unlan didto dapit sa ulin. Gipukaw siya sa mga tinun-an nga nag-ingon, “Magtutudlo, wala ka ba mabalaka nga hapit na man kita malunod?” 39 Mibangon si Jesus ug iyang gipahunong ang hangin ug ang mga balod iyang giingnan, “Hunong!” Ug mihunong ang hangin ug mibanos ang kalinaw. 40 Unya miingon si Jesus kanila, “Nganong nalisang man kamo? Wala ba kamoy pagsalig?” 41 Apan nahibulong sila pag-ayo ug nagpangutan-anay, “Kinsa man kining tawhana nga bisan gani ang hangin ug ang mga balod motuman man kaniya?” 1 Nahiabot sila sa tabok sa Lanaw sa Galilea, didto sa yuta sa Gerasa. 2 Sa pagkawas ni Jesus sa sakayan, gisugat siyag usa ka tawo nga gikan sa mga lubnganan. 3 Kining tawhana giyawaan ug nagpuyo sa mga lubnganan. Wala nay makagapos kaniya bisan pag kadenahan siya. 4 Daghan nang higayon nga gigapos ang iyang tiil ug kamot apan iya lamang gipamugto ang mga kadena ug giguba ang mga posas. Kusgan kaayo siya ug wala gayoy makapugong kaniya. 5 Adlaw ug gabii magsuroysuroy siya sa mga lubnganan ug kabungtoran nga magsigig singgit ug magsamadsamad sa iyang lawas pinaagi sa mga bato. 6 Layo pa si Jesus sa dihang nakita siya sa tawo nga gisudlan ug daotang espiritu. Midagan siya padulong kang Jesus ug miluhod sa iyang atubangan. 7 Unya misinggit siya, “Jesus, Anak sa Labing Halangdon nga Dios, unsa may tuyo mo kanako? Sa ngalan sa Dios, naghangyo ako kanimo, ayaw intawon akog sakita.” 8 Nagsulti siya niini kay giingnan man siya ni Jesus, “Espiritu nga daotan, gula niining tawhana!” 9 Busa nangutana si Jesus kaniya, “Unsa may imong ngalan?” Siya mitubag, “Panon, tungod kay daghan kami.” 10 Ug nagsigi siyag hangyo kang Jesus nga dili papahawaon ang mga daotang espiritu gikan niadtong dapita. 11 Niadtong higayona may usa ka dakong panon sa mga baboy nga nanibsib sa bakilid. 12 Mihangyo ang mga daotang espiritu kang Jesus, “Paadtoa kami nianang mga baboy ug pasudla kami kanila.” 13 Ug iyang gitugotan sila. Migula sa tawo ang mga daotang espiritu ug misulod sa mga baboy. Ug ang tibuok panon sa mga baboy nga mga duha ka libo nanagan pagdulhog ug nangambak sa pangpang ngadto sa lanaw ug nangalumos. 14 Ang mga nag-atiman sa mga baboy nanagan ug ilang gisugilon ang nahitabo ngadto sa mga tawo nga nagpuyo sa lungsod ug sa kaumahan. Unya nangadto ang mga tawo aron pagsusi sa nahitabo. 15 Miduol sila kang Jesus ug didto nakita nila nga naglingkod ang tawo nga kaniadto giyawaan. May sapot na siya ug gibalikan na sa maayong pangisip ug nangahadlok sila. 16 Kadtong nakakita sa nahitabo sa tawo nga giyawaan ug sa mga baboy nanugilon niini sa uban. 17 Busa gihangyo nila si Jesus nga mopahawa siya sa ilang dapit. 18 Pagsakay ni Jesus sa sakayan, ang tawo nga kaniadto giyawaan nagpakiluoy kaniya nga nag-ingon, “Mahimo bang mouban ko kanimo?” 19 Apan wala motugot si Jesus ug miingon hinuon, “Pauli sa imong panimalay ug sultihi sila unsa kadako ang nahimo sa Ginoo kanimo ug unsa siya kamaluluy-on kanimo.” 20 Busa ang tawo milakaw ug miadto sa Decapolis ug nanugilon mahitungod sa mga butang nga nahimo ni Jesus kaniya. Ug nahibulong pag-ayo ang tanan nga nakabati niini. 21 Unya mibalik si Jesus pagtabok sa lanaw ug didto sa daplin sa lanaw may dakong panon sa katawhan nga mialirong kaniya. 22 Ug miabot ang usa ka pangulo sa sinagoga niadtong dapita nga ginganlag Jairo. Sa pagkakita niya kang Jesus, mihapa siya sa tiilan ni Jesus. 23 Nagpakiluoy siya pag-ayo nga nag-ingon, “Ang akong anak nga babaye nasakit ug naglisod na. Adtoa intawon siya ug hikapa aron mamaayo.” 24 Ug mikuyog si Jesus kaniya. Daghan kaayong mga tawo ang miuban kaniya ug tungod niini nagdasok sila libot kaniya. 25 Dihay usa ka babaye nga nag-antos tungod sa pagsigig dugo sulod na sa napulog-duha ka tuig. 26 Gitambalan na siya sa daghang mga doktor. Nahurot na lang ang iyang salapi apan wala gayod moarang-arang ang iyang kahimtang. Migrabe na hinuon kini. 27 Nakadungog siya mahitungod kang Jesus busa misuot siya sa katawhan ngadto sa luyo ni Jesus. 28 Unya miingon siya sa iyang kaugalingon, “Bisan ug mahikapan ko lamang ang iyang bisti, mamaayo gayod ako.” 29 Busa iyang gihikap ang bisti ni Jesus ug miundang dayon ang iyang pagsigig dugo ug nabati niya nga naayo siya. 30 Dihadiha gibati ni Jesus nga may gahom nga migula kaniya busa milingi siya sa mga tawo ug nangutana, “Kinsay mihikap sa akong bisti?” 31 Ang iyang mga tinun-an mitubag, “Nakita nimo nga nagpunsisok kanimo ang mga tawo, unya nganong mangutana ka man kon kinsay mihikap sa imong bisti?” 32 Apan nagpadayon si Jesus paglingilingi aron pagsusi kon kinsa gayod ang mihikap niya. 33 Tungod sa nahitabo kaniya, ang babaye miduol nga nagkurog sa kahadlok, mihapa sa tiilan ni Jesus ug misugilon sa nahitabo. 34 Unya miingon si Jesus kaniya, “Anak, naayo ka gumikan sa imong pagtuo. Pauli nga malinawon kay dili ka na mag-antos.” 35 Samtang nagsulti si Jesus niini, may mga sinugo nga miabot gikan sa balay ni Jairo ug miingon kaniya, “Patay na ang imong anak, nganong imo pa mang samukon ang Magtutudlo?” 36 Wala tagda ni Jesus ang ilang gisulti kaniya. Giingnan hinuon niya si Jairo, “Ayaw kahadlok! Salig lang.” 37 Unya wala siyay laing gitugotan pagkuyog kaniya gawas kang Pedro ug sa magsoon nga si Santiago ug si Juan. 38 Pag-abot nila sa balay ni Jairo nakita ni Jesus ang kaguliyang ug nabati niya ang kusog nga hinilakay ug pagminatay. 39 Midayon siya sa balay ug miingon kanila, “Nganong nagkaguliyang ug nanghilak man kamo? Wala mamatay ang bata! Natulog lamang siya.” 40 Unya gipagula ni Jesus ang mga tawo tungod kay nagbugalbugal man sila kaniya. Ug gidala niya ang amahan ug inahan sa bata ug ang tulo niya ka tinun-an ngadto sa kuwarto nga gihigdaan sa bata. 41 Ug iyang gikuptan ang kamot sa bata ug giingnan, “Talitha kumi!” nga sa ato pa, “Inday, bangon!” 42 Dihadiha ang bata nga nagpanuigon ug napulog-duha ka tuig mibangon ug milakaw. Ug hilabihan gayod ang ilang kahibulong sa nahitabo! 43 Apan sa higpit gipahimangnoan sila ni Jesus sa dili pagsugilon kang bisan kinsa mahitungod niini ug gisugo niya sila nga pakan-on ang bata. 1 Si Jesus mibiya niadtong dapita ug mipauli sa iyang lungsod ug mikuyog kaniya ang iyang mga tinun-an. 2 Nianang Adlawng Igpapahulay miadto siya sa sinagoga ug nagtudlo sa mga tawo. Daghan ang mga tawo didto. Sa ilang pagkadungog kaniya nahibulong silang tanan. Busa nangutana sila, “Diin man niya hikat-oni kining tanan? Unsa mang matanga sa kaalam kining nabatonan niya? Ug giunsa man niya paghimog mga milagro? 3 Dili ba siya mao man ang panday nga anak ni Maria ug igsoon nila ni Santiago, ni Jose, ni Judas ug ni Simon? Dili ba ang iyang mga igsoong babaye ania man dinhi magpuyo?” Tungod niini wala motahod kaniya ang mga tawo. 4 Ug miingon si Jesus kanila, “Ang propeta gitahod sa tanang dapit gawas lang sa iyang kaugalingong lungsod, mga kadugo ug banay.” 5 Wala siya makahimog milagro didto gawas sa paghikap niadtong pipila ka masakiton ug sa pag-ayo kanila. 6 Natingala siya sa pagkawala nilay pagtuo. Unya miadto si Jesus sa tanang kasikbit nga balangay ug nagtudlo sa mga tawo. 7 Ug gitigom niya ang napulog-duha ka tinun-an ug gipadala nga tinagurha. Unya iyang gihatagan sila ug gahom sa paghingilin sa mga yawa 8 ug giingnan sila, “Ayaw kamo pagdalag pagkaon o bag o kuwarta o bisan unsa gawas lamang sa sungkod. 9 Pagsandalyas kamo apan ayaw pagdalag laing bisti gawas sa inyong gisul-ob.” 10 Miingon usab siya kanila, “Sa inyong pag-abot sa lungsod, adto saka sa balay sa nagdapit kaninyo ug ayawg balhin sa laing balay hangtod nga mobiya kamo nianang lungsora. 11 Kon mahiadto kamo sa usa ka dapit diin ang mga tawo dili modawat o dili mamati kaninyo, biyai kanang dapita ug itaktak ang abog sa inyong tiil ingon nga pagpasidaan batok kanila.” 12 Busa nanglakaw sila ug nagwali nga ang mga tawo kinahanglan maghinulsol sa ilang mga sala. 13 Ilang gihinginlan ang daghang mga yawa ug gihaplasan nilag lana ug giayo ang daghang mga masakiton. 14 Si Hari Herodes nakadungog niining tanan kay nabantog na man ang ngalan ni Jesus. May mga tawo nga miingon, “Nabanhaw si Juan nga Magbubunyag! Mao kini ang hinungdan nga nahimo niya ang mga milagro.” 15 May miingon usab nga siya mao si Elias. Apan ang uban miingon, “Propeta siya sama sa mga bantogang propeta sa karaang panahon.” 16 Sa pagkadungog ni Herodes sa gibuhat ni Jesus, siya miingon, “Siya mao si Juan nga Magbubunyag nga akong gipapunggotan, apan nabanhaw.” 17 Si Herodes mismo nagsugo sa pagpadakop kang Juan ug sa pagpagaid kaniya didto sa bilanggoan. Gihimo niya kini tungod kang Herodias nga iyang gipangasawa bisan ug si Herodias asawa ni Felipe nga iyang igsoon. 18 Kay si Juan nagsigi man gud ug badlong kang Herodes, “Dili matarong nga makigpuyo ka sa asawa sa imong igsoon.” 19 Tungod niini nagdumot si Herodias kang Juan ug naninguha sa pagpatay kaniya. Apan wala siya makahimo niini kay wala man siya tugoti ni Herodes. 20 Nahadlok si Herodes kang Juan kay nasayod man siya nga si Juan maayo ug balaan nga tawo busa gipanalipdan niya si Juan. Bisan tuod masamok ang hunahuna ni Herodes inigkabati niya sa tanan nga isulti ni Juan, mamati gihapon siya kaniya. 21 Sa kataposan nakahigayon ra gayod si Herodias. Sumad kadto sa adlawng natawhan ni Herodes. Nagkombira siya alang sa tanang kadagkoan sa kagamhanan ingon man sa mga pangulo sa kasundalohan ug sa mga inilang tawo sa Galilea. 22 Ang anak nga babaye ni Herodias misulod ug misayaw ug nahimuot si Herodes ug ang iyang mga bisita. Busa ang hari miingon sa dalagita, “Unsa may imong gusto? Ihatag ko kanimo bisag unsay imong pangayoon.” 23 Ug nanumpa pa gayod siya, “Ihatag ko kanimo ang tanan nga imong pangayoon bisan pag ang katunga sa akong gingharian!” 24 Busa migula ang dalagita ug nangutana sa iyang inahan, “Unsa may akong pangayoon?” “Ang ulo ni Juan,” mitubag ang inahan. 25 Ang dalagita midali pagbalik ngadto sa hari ug miingon, “Ihatag kanako karon dayon ang ulo ni Juan diha sa bandihado.” 26 Nakapasubo kini pag-ayo sa hari apan wala siya makabalibad tungod sa iyang gipanumpa atubangan sa tanan niyang mga bisita. 27 Busa dihadiha nagsugo siyag usa ka sundalo sa pagpunggot sa ulo ni Juan. Miadto ang sundalo sa bilanggoan ug gipunggotan si Juan. 28 Unya gidala sa sundalo ang ulo ni Juan nga gibutang sa bandihado ug gihatag ngadto sa dalagita. Gihatag usab kini sa dalagita ngadto sa iyang inahan. 29 Sa pagkadungog sa mga tinun-an ni Juan mahitungod niini, miadto sila ug gikuha nila ang iyang lawas ug gilubong. 30 Namalik ang mga apostoles kang Jesus ug gisugilon nila kaniya ang tanan nilang nahimo ug natudlo. 31 Daghan kaayo ang mga tawo nga nagpulipulig pangabot ug panlakaw. Tungod niini si Jesus ug ang iyang mga tinun-an wala nay higayon bisan gani sa pagpangaon. Busa miingon si Jesus sa iyang mga tinun-an, “Mangadto kita sa dapit nga awaaw aron makapahulay kamog diyutay.” 32 Busa nanakay sila sa usa ka sakayan ug nangadto sa usa ka dapit nga awaaw. 33 Apan daghang mga tawo ang nakakita sa ilang pagbiya ug nailhan dayon sila. Busa ang mga tawo sa tanang lungsod nanagan paingon sa dapit nga adtoan ni Jesus ug sa iyang mga tinun-an ug nauna pa gani sila pag-abot didto. 34 Sa pagkawas ni Jesus sa sakayan, nakita niya ang dakong panon sa katawhan. Naluoy kaayo siya kanila kay sama man sila sa mga karnero nga walay magbalantay. Gitudloan niya sila ug daghang mga butang. 35 Sa pagkahapon na, giduol siya sa iyang mga tinun-an ug giingnan, “Hapon na kaayo karon ug awaaw kining dapita. 36 Busa paadtoa ang mga tawo sa kasikbit nga mga balangay aron makapalit silag makaon.” 37 Apan mitubag si Jesus, “Kamoy mopakaon kanila.” Ug unya nangutana sila, “Papaliton ba kami nimo ug pagkaon nga bali ug mga duha ka gatos ka denario aron ipakaon kanila?” 38 Ug miingon si Jesus kanila, “Susiha ninyo kon pila ka buok pan ang inyong dala.” Sa nasayran na nila kini, miingon sila kaniya, “Lima ka pan ug duha ka isda.” 39 Unya gisugo ni Jesus ang iyang mga tinun-an nga sultihan ang mga tawo nga magpundokpundok ug manglingkod sa lunhawng mga sagbot. 40 Busa nagpundokpundok ang mga tawo ug nanglingkod sa tinag-100 ug sa tinag-50. 41 Ug gikuha ni Jesus ang lima ka pan ug ang duha ka isda ug mihangad siya sa langit ug nagpasalamat sa Dios. Unya iyang gipikaspikas ang mga pan ug gihatag sa iyang mga tinun-an aron iapod-apod ngadto sa mga tawo. Iya usab nga gibahinbahin ang mga isda alang kanilang tanan. 42 Nangaon ug nangabusog ang tanan. 43 Ug ang nasalin sa pan ug sa isda gihipos sa mga tinun-an ug nakapuno kinig napulog-duha ka bukag. 44 Sa tanan nga nangaon sa pan, 5,000 ang mga lalaki. 45 Unya gipasakay dayon ni Jesus ang iyang mga tinun-an sa sakayan. Gipauna niya sila ngadto sa Betsaida sa tabok sa lanaw samtang gipapauli niya ang mga tawo. 46 Tapos siya makapanamilit kanila, mitungas siya sa usa ka bungtod aron pag-ampo. 47 Nianang pagkagabii ang sakayan didto na sa taliwala sa lanaw ug si Jesus nag-inusara sa bungtod. 48 Nakita niya ang iyang mga tinun-an nga naglisod sa ilang pagbugsay kay sungsungon man ang hangin. Nianang pagkakaadlawon giadto sila ni Jesus nga naglakaw sa tubig. Mosaylo lang unta siya kanila 49 apan sa ilang pagkakita kaniya nga naglakaw sa tubig, naghunahuna sila nga kadto usa ka multo. 50 Naniyagit sila tungod sa kahadlok. Apan miingon dayon si Jesus kanila, “Ayaw kamo kahadlok! Salig kamo; ako kini!” 51 Unya misakay siya sa sakayan uban kanila ug milurang ang hangin. Nahibulong pag-ayo ang iyang mga tinun-an ug naglibog sa nahitabo. 52 Wala sila makasabot sa kahulogan sa milagro sa pan ug ang ilang hunahuna wala gayod makatugkad niadto. 53 Mitabok sila sa lanaw ug midunggo sa Genesaret ug gihigot nila ang sakayan. 54 Sa pagkawas na nila nailhan dayon si Jesus sa mga tawo. 55 Busa nanagan sila ngadto sa kasilinganan. Bisan asa nila madunggan nga atua si Jesus dad-on nila ngadto kaniya ang ilang mga masakiton nga naghigda sa ilang mga higdaanan. 56 Bisan asa si Jesus moadto, sa kabalangayan ba, sa kalungsoran o sa kaumahan, adto gayod sa merkado dad-on sa mga tawo ang ilang mga masakiton. Nagpakiluoy sila nga ang ilang masakiton pahikapon bisan lamang sa sidsid sa iyang bisti. Ug nangaayo ang tanan nga nakahikap kaniya. 1 Ang mga Pariseo ug pipila sa mga magtutudlo sa Balaod nga gikan sa Jerusalem mialirong kang Jesus. 2 Ug namatikdan nila nga may mga tinun-an ni Jesus nga nangaon nga hugaw ug kamot, sa ato pa, wala sila makapanghunaw sumala sa paagi nga gitudlo sa mga Pariseo nga buhaton sa mga tawo. ( 3 Kay ang mga Judio gud, labi na ang mga Pariseo, nagtuman man sa mga gitudlo sa ilang mga katigulangan. Dili sila mokaon kon dili una sila makapanghunaw sa hustong paagi 4 o mokaon bisan unsa inig-abot nila gikan sa merkado gawas kon makapanghugas una sila. May daghan pang mga sugo nga ilang nadawat ug gituman sama pananglit sa hustong paagi sa paghugas sa mga tasa, mga kulon, mga panaksan nga bronsi ug mga higdaanan. ) 5 Busa nangutana kang Jesus ang mga Pariseo ug ang mga magtutudlo sa Balaod, “Ngano ba nga ang imong mga tinun-an wala man magtuman sa mga sugo nga gibilin sa atong mga katigulangan? Nangaon hinuon sila nga hugaw ug kamot.” 6 Si Jesus mitubag kanila, “Mga tigpakaaron-ingnon! Wala gayod masayop si Isaias sa iyang gipanagna mahitungod kaninyo sumala sa nahisulat: ‘Kining mga tawhana nagpasidungog kanako sa pulong lamang apan ang ilang kasingkasing halayo kanako. 7 Kawang lamang ang ilang pagsimba kanako kay ang mga sugo nga hinimo lamang sa tawo ilang gitudlo nga balaod kuno sa Dios!’ ” 8 Ug midugang si Jesus sa pag-ingon, “Gisalikway ninyo ang mga sugo sa Dios ug mao hinuoy inyong gituman ang mga pagtulon-an nga iya sa tawo.” 9 Ug miingon pa gayod si Jesus, “Maantigo gayod kamo nga mosalikway sa balaod sa Dios aron lamang matuman ang inyong kaugalingong pagtulon-an! 10 Kay nagsugo si Moises, ‘Tahora ang imong amahan ug inahan’ ug ‘Ang magsultig daotan batok sa iyang amahan ug inahan kinahanglan nga patyon.’ 11 Apan kamo nagtudlo nga kon ang usa ka tawo may butang nga ikatabang unta sa iyang amahan ug inahan, apan moingon siya, ‘Corban kini’ (nga sa ato pa, iya kini sa Dios), 12 dili na siya kinahanglan nga motabang pa sa iyang amahan ug inahan. 13 Niining paagiha wala ninyo itudlo ang pulong sa Dios diha sa mga pagtulon-an nga inyong gipasunod sa uban. Ug daghan pang mga butang nga sama niini ang inyong gibuhat.” 14 Unya gipaduol pag-usab ni Jesus kaniya ang panon sa katawhan ug giingnan sila, “Pamati kamong tanan ug sabta ninyo kini: 15 bisan unsa nga mosulod sa baba sa tawo dili makahugaw kaniya. Ang makahugaw sa tawo mao kadtong mogula kaniya.” 17 Sa dihang mibiya na siya sa panon sa katawhan ug misulod sa balay gipangutana siya sa iyang mga tinun-an mahitungod sa maong panultihon. Mitubag si Jesus kanila, 18 “Ang inyong panabot sama ra sa uban. Wala ba diay kamo makasabot? Bisan unsa nga mosulod sa baba sa tawo dili makahugaw kaniya 19 kay ang pagkaon dili man mosulod sa iyang kasingkasing kondili ngadto sa iyang tiyan ug unya mogula usab gikan sa lawas.” (Sa pagsulti ni Jesus niini, iyang gipahayag nga mahimong kan-on ang tanang pagkaon.) 20 Ug mipadayon siya sa pag-ingon, “Ang makahugaw sa tawo mao kadtong mogula kaniya. 21 Kay gikan sa kasingkasing, ang tawo makahunahuna ug daotan, makahimog salawayong pagpakighilawas, pagpangawat, pagpatay, 22 pagpanapaw, kahakog, pagkadaotan, pagpanglimbong, kalaw-ay, kasina, pagpangdaot sa uban, pagkamapahitas-on ug kabuang. 23 Kining tanan naggikan sa sulod sa tawo ug maoy makahugaw kaniya.” 24 Unya mibiya si Jesus ug miadto sa kayutaan duol sa siyudad sa Tiro. Mipuyo siya sa usa ka balay ug dili siya buot nga may mahibalo niini apan wala gayod siya makatago. 25 Dihay usa ka inahan nga may anak nga babaye nga giyawaan. Sa pagkabalita niya mahitungod kang Jesus, miadto dayon siya kaniya ug mihapa sa iyang tiilan. 26 Ang maong babaye usa ka langyaw nga didto matawo sa Fenicia, sa Siria. Gihangyo niya si Jesus sa paghingilin sa yawa gikan sa iyang anak. 27 Apan si Jesus mitubag, “Kinahanglan nga unahon pagpakaon ang mga anak. Dili maayo nga kuhaon ang pagkaon sa mga anak ug ipakaon sa mga iro.” 28 Mitubag ang babaye, “Apan, Sir, bisan gani ang mga iro diha ilalom sa lamisa makakaon man sa mumho sa kabataan.” 29 Ug miingon si Jesus kaniya, “Tungod sa imong gisulti makapauli ka na. Ang yawa migula na gikan sa imong anak!” 30 Busa mipauli ang babaye sa ila ug iyang nakita ang iyang anak nga naghigda; wala na diha kaniya ang yawa. 31 Unya mibiya si Jesus sa kayutaan sa Tiro ug milakaw latas sa Sidon ug sa yuta sa Decapolis balik sa Lanaw sa Galilea. 32 Ug may usa ka tawo nga bungol ug amang nga gidala sa pipila ka mga tawo ngadto kang Jesus ug mihangyo sila kaniya nga hikapon niya ang tawo. 33 Busa gipalayo siya ni Jesus sa mga tawo ug gikulkog niya ang dalunggan sa tawo pinaagi sa iyang mga tudlo. Unya nanutho siya ug iyang gihikap ang dila sa tawo. 34 Ug mihangad si Jesus sa langit, nanghupaw ug miingon sa tawo, “Efata!” nga sa ato pa, “Maabli ka!” 35 Dihadiha makadungog na ang tawo ug maayo na siyang mosulti. 36 Ug gipahimangnoan ni Jesus silang tanan nga dili kini ipanugilon kang bisan kinsa. Apan hilabihan hinuon nilang panugilon niini. 37 Ug natingala pag-ayo ang tanan ug miingon sila, “Maayo gayod niyang pagkabuhat ang tanan! Bisan gani ang bungol iyang gihimo nga makadungog ug ang amang nga makasulti.” 1 Sa lain na usab nga higayon may dakong panon sa mga tawo nga nagkatapok. Wala na silay pagkaon busa gipaduol ni Jesus kaniya ang iyang mga tinun-an ug giingnan, 2 “Naluoy ako niining mga tawhana kay tulo na karon ka adlaw nga mikuyog sila kanako ug wala na silay makaon. 3 Kon papaulion ko sila nga walay kaon panguyapan sila sa dalan kay ang uban kanila gikan ra ba sa layo.” 4 Nangutana kaniya ang iyang mga tinun-an, “Asa man kita mokuha ug pan aron ikapakaon niining mga tawhana? Awaaw kining dapita!” 5 “Pila ba ka buok ang inyong pan?” nangutana si Jesus kanila. “Pito,” mitubag sila. 6 Unya gipalingkod ni Jesus sa yuta ang mga tawo. Gikuha niya ang pito ka pan ug nagpasalamat siya sa Dios. Human niini, gipikaspikas niya ang pan ug gihatag ngadto sa iyang mga tinun-an aron ilang iapod-apod sa mga tawo. Gituman kini sa mga tinun-an. 7 May pipila usab sila ka gagmayng isda. Gipanalanginan kini ni Jesus ug gipaapod-apod sa iyang mga tinun-an ngadto sa mga tawo. 8-9 Nangaon ang tanan ug nangabusog. Mga 4,000 silang tanan. Pito ka bukag ang salin nga nahipos sa mga tinun-an. Unya gipapauli ni Jesus ang mga tawo 10 ug misakay dayon siya sa sakayan uban sa iyang mga tinun-an ug miadto sa yuta sa Dalmanuta. 11 May pipila ka mga Pariseo nga miabot ug nakiglantugi kang Jesus. Buot nilang bitkon si Jesus busa gihangyo nila siya sa pagpakita ug ilhanan nga pinadala siya sa Dios. 12 Nanghupaw ug lawom si Jesus ug miingon, “Nganong nangita man ug ilhanan gikan sa Dios ang mga tawo niining panahona? Sultihan ko kamo nga walay ilhanan nga ipakita alang niining mga tawhana!” 13 Unya gibiyaan niya sila ug mibalik siya pagsakay sa sakayan ug mitabok sa lanaw. 14 Ang mga tinun-an nakalimot sa pagdalag daghang pan. Usa ra ka buok pan ang ilang nadala didto sa sakayan. 15 Unya miingon si Jesus kanila, “Pagbantay kamo sa igpapatubo sa pan sa mga Pariseo ug ni Herodes.” 16 Ug nag-ingnanay sila, “Gisulti niya kini kay wala man kitay pan.” 17 Nahibalo si Jesus sa ilang gipanagsultihan busa gipangutana niya sila, “Nganong naglalis man kamo nga wala kamo makadala ug pan? Wala ba gihapon kamo makasabot? Bugo na ba gayod kamo kaayo? 18 May mga mata man unta kamo apan nganong dili man kamo makakita? May mga dalunggan man unta kamo apan nganong dili man kamo makadungog? Wala ba kamo mahinumdom 19 sa akong pagpikaspikas sa lima ka pan alang sa 5,000 ka tawo? Pila ba ka bukag ang napuno sa mga salin nga inyong nahipos?” “Napulog-duha,” mitubag sila. 20 “Ug sa akong pagpikaspikas sa pito ka pan alang sa 4,000 ka tawo, pila ba ka bukag ang napuno sa mga salin nga inyong nahipos?” “Pito,” mitubag sila. 21 “Unya wala pa ba gihapon kamo makasabot?” miingon siya kanila. 22 Pag-abot nila sa Betsaida dihay usa ka buta nga gidala sa pipila ka tawo ngadto kang Jesus ug gihangyo nila si Jesus sa paghikap kaniya. 23 Gigunitan ni Jesus ang kamot sa buta ug gidala niya siya ngadto sa gawas sa balangay. Gituthuan ni Jesus ang mga mata sa tawo ug gihikap kini, unya gipangutana niya, “May nakita ka ba?” 24 Mihangad ang tawo ug miingon, “Oo, nakakita akog mga tawo apan mura silag mga kahoy nga naglakawlakaw.” 25 Unya gihikap ni Jesus pag-usab ang mga mata sa tawo. Niining higayona mitutok ang tawo ug nahibalik ang iyang maayong panan-aw. 26 Unya gipapauli siya ni Jesus ug gipahimangnoan nga dili una mobalik sa balangay. 27 Unya si Jesus ug ang iyang mga tinun-an miadto sa mga balangay sa Cesarea Filipo. Samtang naglakaw sila iyang gipangutana ang iyang mga tinun-an, “Kinsa man kuno ako sumala sa mga tawo?” 28 Mitubag sila, “Ang uban miingon nga ikaw mao si Juan nga Magbubunyag. Ang uban usab miingon nga ikaw mao si Elias. Ug miingon pa gayod ang uban nga ikaw usa sa mga propeta.” 29 “Apan kamo, unsa may inyong ikasulti? Kinsa man ako?” nangutana si Jesus kanila. Ug mitubag si Pedro, “Ikaw mao ang Mesiyas.” 30 Unya gidid-an sila ni Jesus sa pagpanugilon kang bisan kinsa mahitungod kaniya. 31 Unya gisuginlan ni Jesus ang iyang mga tinun-an nga mag-antos pag-ayo ang Anak sa Tawo ug isalikway siya sa mga pangulo sa mga Judio ingon man sa kadagkoan sa mga pari ug sa mga magtutudlo sa Balaod. Patyon siya apan sa ikatulo ka adlaw mabanhaw. 32 Gisulti niya kini sa iyang mga tinun-an sa walay lipudlipod. Tungod niini gipalayo siya ni Pedro sa uban ug gibadlong. 33 Apan miatubang si Jesus ug mitan-aw sa iyang mga tinun-an, unya gibadlong niya si Pedro, “Pahawa Satanas! Ang imong hunahuna iya sa tawo, dili sa Dios!” 34 Unya gitawag ni Jesus ang katawhan ug ang iyang mga tinun-an ug giingnan sila, “Bisan kinsa nga buot mahimo nga akong tinun-an kinahanglan nga kalimtan niya ang iyang kaugalingon, pas-anon niya ang iyang krus ug mosunod siya kanako. 35 Kay ang buot moluwas sa iyang kaugalingong kinabuhi mawad-an hinuon niini. Apan kadtong maghalad sa iyang kinabuhi alang kanako ug sa Maayong Balita dili mawad-an niini. 36 Unsa may makuha sa usa ka tawo kon maangkon niya ang tibuok kalibotan apan kawad-an siya sa iyang kinabuhi? Wala gayod! 37 Walay bisan unsa nga ikabugti sa usa ka tawo aron mabawi niya ang iyang kinabuhi. 38 Busa kon ako ug ang akong pagtulon-an ikaulaw sa usa ka tawo niining daotan ug makasasala nga kaliwatan, ikaulaw usab siya sa Anak sa Tawo inig-abot niya inubanan sa himaya sa iyang Amahan kuyog sa mga anghel nga balaan.” 1 Unya miingon siya, “Timan-i kini: pipila kaninyo dinhi dili mamatay hangtod nga makita nila ang pag-abot sa gamhanang paghari sa Dios.” 2 Tapos sa unom ka adlaw gidala ni Jesus sila si Pedro, si Santiago ug si Juan ngadto sa usa ka taas nga bukid diin didto walay laing tawo gawas kanila. Ug samtang nagtan-aw sila kang Jesus nausab ang iyang panagway. 3 Ang iyang bisti misanag sa hilabihang kaputi nga walay bisan kinsa sa tibuok kalibotan nga makapaputi sama niini. 4 Unya nakita sa tulo ka tinun-an si Elias ug si Moises nga nakigsulti kang Jesus. 5 Ug miingon si Pedro kang Jesus, “Magtutudlo, maayo nga ania kita dinhi. Maghimo kami ug tulo ka payagpayag, usa alang kanimo, usa alang kang Moises ug usa alang kang Elias.” 6 Nakaingon siya niini kay wala siya mahibalo kon unsay iyang isulti kay nangalisang man sila. 7 Unya dihay panganod nga mitungha ug gilandongan sila niini. Ug may nadungog silang tingog gikan sa panganod nga nag-ingon, “Kini siya mao ang pinangga kong Anak. Pamati kamo kaniya!” 8 Gitan-aw dayon sa mga tinun-an ang palibot apan wala na silay nakitang tawo gawas lamang kang Jesus. 9 Sa nanglugsong na sila sa bukid gidid-an sila ni Jesus sa pagpanugilon kang bisan kinsa sa ilang nakita hangtod nga ang Anak sa Tawo mabanhaw na. 10 Gituman nila ang iyang sugo apan nalibog sila kon unsa ang kahulogan sa giingon niyang pagkabanhaw. 11 Ug ilang gipangutana si Jesus, “Nganong nag-ingon man ang mga magtutudlo sa Balaod nga kinahanglang mouna gayod pag-anhi si Elias?” 12 Siya mitubag, “Tinuod gayod nga si Elias mouna pag-anhi aron pag-andam sa tanang butang. Apan nganong nag-ingon man ang Kasulatan nga ang Anak sa Tawo mag-antos pag-ayo ug isalikway? 13 Hinuon, sultihan ko kamo nga si Elias miabot na ug gibuhat sa mga tawo kaniya ang tanan nga buot nilang buhaton sumala gayod sa giingon sa Kasulatan.” 14 Sa namalik na sila ngadto sa ubang mga tinun-an, nakita nila didto ang usa ka dakong panon sa mga tawo. Dihay pipila ka mga magtutudlo sa Balaod nga nakiglantugi sa mga tinun-an. 15 Sa pagkakita gayod sa mga tawo kang Jesus natingala sila pag-ayo ug midagan sila ug mihimamat kaniya. 16 Unya gipangutana ni Jesus ang iyang mga tinun-an, “Unsa man ang inyong gipakiglantugian kanila?” 17 Ang usa ka tawo nga diha sa panon mitubag, “Magtutudlo, ania gidala ko kanimo ang akong anak nga lalaki nga dili makasulti kay giyawaan man siya. 18 Kon atakihon na gani siya sa yawa ilamba siya sa yuta. Unya mobula ang iyang baba, mokagot ang iyang ngipon ug mogahi siya. Gihangyo ko ang imong mga tinun-an sa paghingilin sa yawa apan wala sila makahimo.” 19 Si Jesus miingon kanila, “Pagkawala gayod ninyoy pagtuo! Magsigi na ba lang akog uban-uban kaninyo? Magsigi na ba lang akog pailob kaninyo? Dad-a ngari ang bata!” 20 Ug ilang gidala ang bata ngadto kang Jesus. Sa pagkakita gayod sa yawa kang Jesus, giataki niya ang bata ug mikirig ang bata ug unya natumba sa yuta ug naglimbaglimbag nga nagbula ang baba. 21 “Dugay na ba siyang naingon niini?” nangutana si Jesus sa amahan sa bata. “Sukad sa gamay pa siya,” mitubag ang amahan. 22 “Daghan nang higayon nga misulay ang yawa pagpatay kaniya pinaagi sa pag-itsa kaniya ngadto sa kalayo ug sa tubig. Busa kaluy-i ug tabangi intawon kami kon makahimo ka!” 23 “Nganong miingon ka man, kon makahimo? Ang tanan mahimo sa tawo nga may pagtuo!” miingon si Jesus. 24 Ug dihadiha ang amahan sa bata miingon nga naghilak, “Duna koy pagtuo apan dili pa kini igo. Tabangi intawon ako!” 25 Namatikdan ni Jesus nga ang panon sa mga tawo nagkaduol na kanila busa gimandoan niya ang yawa, “Bungol ug amang nga espiritu, gula ug ayaw na gayod pagsulod kaniya.” 26 Misinggit ang yawa ug gipakurog niya pag-ayo ang bata ug unya migula. Ang bata morag patay nga tan-awon busa ang tanan miingon, “Patay na siya!” 27 Apan gigunitan ni Jesus ang kamot sa bata ug gipabangon. Ug mitindog ang bata. 28 Sa dihang nakasulod na si Jesus sa balay, gipangutana siya sa iyang mga tinun-an sa dihang wala nay lain nga nakadungog, “Nganong wala man kami makapagula sa yawa?” 29 Agig tubag, si Jesus miingon, “Walay lain nga makapagula niining matanga sa espiritu gawas lamang sa pag-ampo.” 30 Unya mibiya sila niadtong dapita ug mipadayon paglakaw latas sa Galilea. Dili buot si Jesus nga may mahibalo kon hain siya 31 kay gisultihan man niya ang iyang mga tinun-an nga ang Anak sa Tawo itugyan ngadto sa mga tawo ug patyon nila siya apan mabanhaw tapos sa tulo ka adlaw. 32 Wala sila makasabot kon unsay kahulogan sa iyang giingon kanila apan nahadlok silang mangutana kaniya. 33 Miabot sila sa Capernaum, ug sa nakasulod na sila sa balay gipangutana ni Jesus ang iyang mga tinun-an, “Unsa may inyong gilalisan didto sa dalan?” 34 Apan wala sila motubag kay naglalis man sila kon kinsay labing dako kanila. 35 Unya milingkod si Jesus ug iyang gipaduol ang napulog-duha ka tinun-an ug giingnan, “Bisan kinsa nga buot mahimong labing dako kinahanglan nga magpaubos ug mag-alagad sa tanan.” 36 Unya gikuha niya ang usa ka bata ug gipatindog sa ilang atubangan. Giagbayan niya ang bata ug miingon siya kanila, 37 “Ang modawat sa usa ka bata nga sama niini tungod kanako, modawat usab kanako. Ug ang modawat kanako, wala modawat kanako lamang kondili kaniya usab nga nagsugo kanako.” 38 Si Juan miingon kaniya, “Magtutudlo, nakakita kamig tawo nga naghingilin ug mga yawa sa imong ngalan ug gibadlong namo siya kay dili man siya kauban nato.” 39 Si Jesus mitubag, “Ayaw ninyo siya pagdid-i kay walay tawo nga maghimog milagro sa akong ngalan nga makasultig daotan mahitungod kanako. 40 Kay ang dili batok kanato dapig kanato. 41 Timan-i ninyo kini: ang mopainom kaninyog tubig tungod kay mga sakop man kamo ni Cristo, makadawat gayod ug ganti. 42 “Bisan kinsa nga makaangin sa pagpakasala niining gagmayng mga bata nga nagtuo kanako, maayo pa nga higtan ug usa ka dakong galingang bato ang iyang liog ug itambog siya sa dagat. 43 Ug kon ang usa nimo ka kamot makaangin kanimo sa pagpakasala, putla kini! Mas maayo pa kanimo nga mosulod sa kinabuhi nga usa ray kamot kay sa duha ang imong kamot apan mahiadto ka sa impirno diin ang kalayo walay pagkapalong. 45 Kon ang usa nimo ka tiil maoy makaangin kanimo sa pagpakasala, putla usab kini! Mas maayo pa kanimo nga mosulod sa kinabuhi nga usa ray tiil kay sa duha ang imong tiil apan itambog ka sa impirno. 47 Ug kon ang usa nimo ka mata maoy makaangin kanimo sa pagpakasala lugita kini! Mas maayo pa kanimo nga mosulod sa Gingharian sa Dios nga usa ray mata kay sa duha ang imong mata apan itambog ka sa impirno. 48 Didto ‘dili mamatay ang ilang mga ulod ug dili mapalong ang kalayo.’ 49 “Ang tanang tawo putlion pinaagi sa kalayo maingon nga ang usa ka halad giputli pinaagi sa asin. 50 “Ang asin maayo. Apan kon kini kawad-an sa iyang kaparat, unsaon pa man ninyo pagpabalik sa lami niini? “Pagbaton kamog asin sa panaghigalaay ug pagdinaitay kamo.” 1 Unya mibiya si Jesus niadtong dapita ug miadto sa kayutaan sa Judea ug tabok sa Suba sa Jordan. Didto gipundokan na usab siya sa daghang tawo ug gitudloan niya sila sumala sa iyang naandan. 2 Ug dihay pipila ka mga Pariseo nga miduol kang Jesus aron pagbitik kaniya. Nangutana sila, “Nagtugot ba ang atong Balaod kang bisan kinsa sa pagbulag sa iyang asawa?” 3 Si Jesus misumbalik sa pagpangutana kanila, “Unsa may gisugo ni Moises kaninyo?” 4 Mitubag sila, “Mitugot si Moises nga ang bana makahimo pagbulag sa iyang asawa human niya himoi ug sulat sa pakigbulag ang iyang asawa.” 5 Miingon si Jesus kanila, “Kining sugoa gihimo ni Moises kay gahi man gud kamog ulo. 6 Apan sa sinugdan sa dihang gibuhat sa Dios ang kalibotan, ‘gibuhat niya ang lalaki ug babaye. 7 Tungod niini, mobiya ang lalaki sa iyang amahan ug sa iyang inahan ug makighiusa sa iyang asawa, 8 ug silang duha mahimo nang usa.’ Busa ang bana ug ang asawa dili na duha kondili usa na lamang. 9 Tungod niini, ang gihiusa sa Dios kinahanglan nga dili bulagon sa tawo.” 10 Sa didto na sila sa balay, ang mga tinun-an nangutana kang Jesus mahitungod niining butanga. 11 Miingon siya kanila, “Ang bana nga mobulag sa iyang asawa ug makigminyo sa laing babaye, nakapanapaw sa una niyang asawa. 12 Ug ang babaye nga mobulag sa iyang bana ug makigminyo ug laing lalaki, nakapanapaw usab.” 13 May pipila ka tawo nga nagdala ug mga bata ngadto kang Jesus aron sila hikapon niya apan gibadlong sila sa mga tinun-an. 14 Sa pagkamatikod ni Jesus niini, nasuko siya ug giingnan niya ang iyang mga tinun-an, “Paaria kanako ang mga bata. Ayaw silag pugngi kay ang Gingharian sa Dios ila sa mga sama niining mga bata. 15 Timan-i ninyo kini: ang dili modawat sa paghari sa Dios sama sa usa ka bata dili mahisakop niini.” 16 Unya iyang gipangugos ang mga bata, gitapion ang iyang mga kamot kanila ug gipanalanginan niya sila. 17 Sa diha nga molakaw na unta si Jesus, may tawo nga midagan ngadto kaniya, miluhod sa iyang atubangan ug nangutana, “Maayong Magtutudlo, unsa may kinahanglan nakong buhaton aron madawat ko ang kinabuhing dayon?” 18 Nangutana si Jesus kaniya, “Nganong miingon ka man nga ako maayo? Walay maayo gawas sa Dios. 19 Nahibalo ka sa mga sugo: ‘Ayaw pagpatay, ayaw panapaw, ayaw pangawat, ayaw pagbutangbutang, ayaw panglimbong, tahora ang imong amahan ug inahan.’ ” 20 Mitubag ang tawo, “Magtutudlo, nagtuman ako niining tanang sugo sukad pa sa akong pagkabatan-on.” 21 Mitutok si Jesus kaniya uban ang gugma ug namulong, “Usa ra ka butang ang kinahanglan nimong buhaton. Lakaw ug ibaligya ang tanan mong katigayonan ug ihatag ang halin ngadto sa mga kabos ug maangkon mo ang mga bahandi sa langit. Unya balik nganhi ug sunod kanako.” 22 Sa pagkadungog sa tawo niini, naguol siya ug masulob-ong mibiya kang Jesus tungod kay dato man siya kaayo. 23 Milingi si Jesus sa iyang mga tinun-an ug miingon kanila, “Lisod gayod alang sa mga dato ang pagsulod sa Gingharian sa Dios!” 24 Nakurat ang mga tinun-an sa pagkabati nila niini apan mipadayon si Jesus pagsulti, “Mga anak, lisod gayod ang pagsulod sa Gingharian sa Dios! 25 Mas sayon pa sa usa ka kamelyo ang paglusot sa lungag sa dagom kay sa pagsulod sa usa ka dato ngadto sa Gingharian sa Dios.” 26 Nahibulong pag-ayo niini ang mga tinun-an ug nangutana sila kang Jesus, “Kon mao kana, kinsa ra man diay ang maluwas?” 27 Mitan-aw si Jesus kanila ug mitubag, “Dili kini mahimo sa tawo apan mahimo sa Dios kay ang tanan mahimo gayod sa Dios.” 28 Unya misulti si Pedro, “Nasayod ka nga gibiyaan namo ang tanan ug misunod kami kanimo.” 29 Miingon si Jesus kanila, “Sultihan ko kamo nga ang mobiya sa iyang panimalay o mga igsoon, o inahan, o amahan, o mga anak, o mga uma tungod kanako ug tungod sa Maayong Balita 30 makadawat ug labi pang daghan niining kinabuhia. Makadawat siyag ginatos ka mga balay, mga igsoon, mga inahan, mga anak ug mga uma bisan tuod ug lutoson siya. Ug sa umaabot nga panahon makadawat siya sa kinabuhing dayon. 31 “Apan daghan sa nahiuna karon maulahi. Ug daghan sa naulahi nga karon mahiuna.” 32 Sa didto na sila sa dalan padulong sa Jerusalem, nag-una si Jesus sa iyang mga tinun-an. Natingala sila pag-ayo ug nangahadlok ang mga tawo nga nagsunod. Gipundok na usab ni Jesus ang napulog-duha ka tinun-an ug gisultihan niya sila bahin sa mga butang nga mahitabo kaniya. 33 Miingon si Jesus, “Pamati kamo! Nagpadulong kita sa Jerusalem ug ang Anak sa Tawo itugyan ngadto sa kadagkoan sa mga pari ug sa mga magtutudlo sa Balaod. Hukman nila siya sa kamatayon ug unya itugyan ngadto sa mga dili Judio. 34 Bugalbugalan nila siya, lud-an, latoson ug unya patyon. Apan sa ikatulo ka adlaw mabanhaw siya.” 35 Unya si Santiago ug si Juan nga mga anak ni Sebedeo miduol kang Jesus ug miingon, “Magtutudlo, aduna kami ipabuhat kanimo.” 36 “Unsa may ipabuhat ninyo kanako?” nangutana si Jesus kanila. 37 Mitubag sila, “Kon molingkod ka na unya sa imong trono didto sa imong gingharian nga mahimayaon, palingkora kami uban kanimo: ang usa sa imong tuo ug ang usa sa imong wala.” 38 Miingon si Jesus kanila, “Wala kamoy kalibotan sa inyong gipangayo. Makainom ba kamo sa kupa sa pag-antos nga akong imnan? Makapabunyag ba kamo sa paagi nga ako bunyagan?” 39 “Oo,” mitubag sila. Miingon si Jesus kanila, “Makainom gayod kamo sa kupa nga akong imnan ug makapabunyag kamo sa paagi nga ako bunyagan. 40 Apan wala akoy katungod sa pagpili kon kinsa ang palingkoron sa akong tuo ug sa akong wala. Ang Dios mao ang mohatag niining mga dapita ngadto sa gitagan-an niini.” 41 Sa pagkabati niini sa napulo ka tinun-an, nangasuko sila kang Santiago ug kang Juan. 42 Tungod niini, gipaduol ni Jesus silang tanan ug giingnan, “Nasayod kamo nga ang mga namunoan sa mga tawo naghari kanila ug ang mga pangulo nagmando kanila. 43 Apan dili kini mao ang paagi nga angay kaninyo. Kon usa kaninyo buot mahimong labing dako kinahanglan nga mag-alagad siya sa tanan. 44 Ug ang buot nga mahimong labaw sa tanan kinahanglan nga siya magpaulipon sa tanan. 45 Kay bisan gani ang Anak sa Tawo wala man moanhi aron alagaran kondili sa pag-alagad ug paghatag sa iyang kinabuhi aron pagtubos sa daghang mga tawo.” 46 Miabot sila sa Jerico. Ug sa diha nga mobiya na si Jesus uban sa iyang mga tinun-an ug sa dakong panon sa katawhan, may buta nga makililimos nga ginganlag Bartimeo nga anak ni Timeo nga naglingkod daplin sa dalan. 47 Sa pagkabati niya nga mao diay kadto si Jesus nga taga-Nazaret, misinggit siya, “Jesus! Kaliwat ni David, kaluy-i intawon ako!” 48 Daghan ang mibadlong ug mipahilom kaniya, apan misamot hinuon siya pagsinggit, “Kaliwat ni David, kaluy-i intawon ako!” 49 Mihunong si Jesus ug miingon, “Tawga siya.” Busa gitawag nila siya. Giingnan nila ang buta, “Paglipay! Tindog, kay gitawag ka niya.” 50 Ug giwakli niya ang iyang kupo, milukso siya ug miduol kang Jesus. 51 Nangutana si Jesus kaniya, “Unsay ipabuhat mo kanako?” Mitubag ang buta, “Magtutudlo, gusto unta ako nga makakita pag-usab.” 52 Ug giingnan siya ni Jesus, “Lakaw na, ang imong pagtuo nakaayo kanimo.” Dihadiha nakakita ang buta ug mikuyog siya kang Jesus. 1 Nagkaduol na si Jesus ug ang iyang mga tinun-an sa Jerusalem. Nahiabot sila didto sa mga lungsod sa Betpahe ug Betania duol sa Bungtod sa mga Olibo. Unya gipauna ni Jesus ang duha sa iyang mga tinun-an 2 ug gitugon, “Pangadto kamo nianang balangay sa unahan. Inig-abot gayod ninyo didto, makita ninyo ang gihigot nga usa ka nating asno nga wala pa makabay-i. Badbari kini ug dad-a nganhi. 3 Kon may mangutana kaninyo, ‘Nganong inyo mang gibadbaran ang asno?’ sultihi siya, ‘Gikinahanglan kini sa Magtutudlo ug iuli ra kini dayon.’” 4 Busa nangadto sila ug nakaplagan nila ang usa ka asno didto sa dalan nga gihigot sa pultahan sa usa ka balay. Samtang gibadbaran nila kini, 5 pipila sa mga tawo nga nagbarog didto ang nangutana kanila, “Nganong inyong gibadbaran kanang asno?” 6 Mitubag sila sumala sa gisulti ni Jesus kanila busa gipalakaw sila sa mga tawo. 7 Gidala sa duha ka tinun-an ang nating asno ngadto kang Jesus. Tapos nila gikabakbak sa asno ang ilang mga kupo mikabayo si Jesus niini. 8 Ug daghan ang mibukhad sa ilang mga kupo sa dalan, samtang ang uban namutol ug mga sangang dahonan didto sa kaumahan ug gikatag nila sa dalan. 9 Ang mga tawo nga nag-una ingon man ang naulahi misugod pagsinggit, “Dalaygon ang Dios! Bulahan siya nga mianhi sa ngalan sa Ginoo! 10 Panalanginan sa Dios ang umaabot nga gingharian sa atong amahan nga si David! Dalaygon ang Dios sa kahitas-an!” 11 Misulod si Jesus sa Jerusalem unya miadto siya sa Templo ug mitan-aw sa tibuok palibot niini. Apan kay hapon na man, miadto siya sa Betania kuyog sa napulog-duha ka tinun-an. 12 Sa sunod nga adlaw samtang namalik sila gikan sa Betania, gigutom si Jesus. 13 Nakita niya sa layo ang usa ka kahoyng igera nga nanahon pag-ayo. Miduol siya sa kahoy aron pagsusi kon may bunga ba kini. Apan sa pag-abot niya, mga dahon lamang ang iyang nakit-an kay dili pa man tingbunga. 14 Miingon si Jesus sa igera, “Sukad karon wala nay makakaon sa imong bunga!” Ug nakadungog niini ang iyang mga tinun-an. 15 Sa pag-abot nila sa Jerusalem, misulod si Jesus sa Templo ug giabog ang tanang mga namaligya ug namalit didto. Gitikwang niya ang mga lamisa sa mga tig-ilis ug salapi ug ang mga lingkoranan sa namaligyag salampati. 16 Ug wala siya motugot nga adunay magdala bisag unsa latas sa hawanan sa Templo. 17 Unya gitudloan niya ang mga tawo, “Nag-ingon ang Dios diha sa Kasulatan, ‘Ang akong balay paganganlan ug balay sa pag-ampo alang sa tanang mga nasod.’ Apan gihimo ninyo kini nga tagoanan sa mga tulisan.” 18 Nakabalita niini ang kadagkoan sa mga pari ug ang mga magtutudlo sa Balaod busa misugod sila pagpangitag paagi sa pagpatay kang Jesus. Nangahadlok sila kaniya kay nadani man sa iyang pagtulon-an ang tibuok panon sa mga tawo. 19 Sa pagkakilomkilom na, si Jesus ug ang iyang mga tinun-an mibiya sa siyudad. 20 Nianang sayo sa pagkabuntag samtang naglakaw sila sa dalan, nakita nila ang kahoyng igera. Nalaya na kini gikan sa kinatumyan ngadto sa mga gamot. 21 Ug nahinumdom si Pedro sa pagtunglo ni Jesus sa kahoyng igera ug siya miingon kaniya, “Magtutudlo, tan-awa ra, namatay ang kahoyng igera nga imong gitunglo!” 22 Miingon si Jesus kanila, “Salig kamo sa Dios. 23 Ug timan-i kini: makahimo kamo pagsugo niining bungtora, ‘Maalsa ka ug maitsa ngadto sa dagat.’ Kon kamo walay pagduhaduha sulod sa inyong kasingkasing ug nagtuo nga mahimo ang inyong gisulti, mahimo gayod kini. 24 Tungod niini, ingnon ko kamo nga bisag unsa ang inyong pangayoon diha sa pag-ampo, tuohi nga madawat ninyo kini ug mainyo gayod kini. 25 Inigtindog ninyo aron mag-ampo, kon aduna kamoy kayugot batok kang bisan kinsa, pasayloa una siya aron ang inyong Amahan nga atua sa langit mopasaylo usab kaninyo.” 27 Unya namalik sila sa Jerusalem. Samtang naglakaw si Jesus sulod sa Templo, giduol siya sa kadagkoan sa mga pari ingon man sa mga magtutudlo sa Balaod ug sa mga pangulo sa mga Judio. 28 Nangutana sila kaniya, “Unsa may imong katungod sa pagbuhat niini? Kinsa may naghatag kanimo sa maong katungod?” 29 Miingon si Jesus kanila, “Usa lang ang akong pangutana kaninyo ug kon makatubag kamo, tug-anan ko kamo sa unsang katungod ako nagbuhat niining mga butanga. 30 Tug-ani ako, diin man gikan ang katungod ni Juan sa iyang pagpamunyag? Gikan ba sa Dios o gikan ba sa tawo?” 31 Unya gitimbangtimbang nila ang ilang itubag kaniya: “Unsa may atong itubag? Kon motubag kita nga gikan sa Dios, mosumbalik siya pagpangutana, ‘Unya ngano man nga wala kamo motuo kang Juan?’ 32 Apan unsa may atong itubag, ‘Gikan sa tawo?’ ” (Nangahadlok sila sa mga tawo kay ang tanan nagtuo man gayod nga si Juan tinuod nga propeta.) 33 Busa mitubag sila kang Jesus, “Ambot lang!” Ug miingon si Jesus kanila, “Sa ato pa, dili ko usab kamo tug-anan kon sa unsang katungod ako nagbuhat niining mga butanga.” 1 Unya misulti kanila si Jesus pinaagig mga sambingay: “May tawo nga nagtanom ug mga paras. Gikoralan niya kini ug nagkalot siyag lungag alang sa pug-anan sa ubas ug nagtukod siyag usa ka bantayan. Unya iyang gipasaopan ang parasan ug milangyaw siya. 2 Sa pag-abot na sa tingpamupo sa mga ubas, nagsugo siyag usa ka ulipon ngadto sa mga saop aron pagkuha sa iyang bahin. 3 Apan gibunlot sa mga saop ang ulipon, gibunalan nila ug gipapauli nga walay dala. 4 Unya nagsugo na usab ang agalon ug laing ulipon apan gibunalan nila siya sa ulo ug ila pang gipakaulawan. 5 Nagsugo pa gayod ang agalon ug laing ulipon ug gipatay nila siya. Daghan pa ang ilang gibuhatan sa ingon: ang uban gibunalan ug ang uban gipatay. 6 Ang wala na lamang niya ikapadala mao ang iyang pinanggang anak nga lalaki. Sa kataposan iya na gayong gipadala ang iyang anak ngadto sa mga saop. Miingon siya, ‘Tahoron gayod nila ang akong anak.’ 7 Apan nag-ingnanay ang mga saop, ‘Kini mao ang manununod sa atong agalon. Tana, ato siyang patyon aron maato na ang parasan!’ 8 Busa ilang gidakop ang anak ug gipatay ug gitambog nila ang iyang lawas ngadto sa gawas sa parasan.” 9 Unya nangutana si Jesus, “Karon, unsa may buhaton sa tag-iya sa parasan? Adtoon gayod niya ug pamatyon ang mga saop ug pasaopan niyag lain ang iyang parasan. 10 Wala ba kamo makabasa niining bahina sa Kasulatan? ‘Ang bato nga gisalikway sa mga magtutukod kay walay kapuslanan nahimo hinuong labing mahinungdanong bato. 11 Buhat kini sa Ginoo ug kahibulongan gayod kini!’ ” 12 Buot untang dakpon sa mga pangulo sa mga Judio si Jesus kay nakasabot man sila nga sila ang giigo sa sambingay apan nahadlok sila sa mga tawo. Busa mibiya sila kaniya ug nanglakaw. 13 May pipila ka mga Pariseo ug mga sakop sa pundok ni Herodes nga gipadala ngadto kang Jesus aron pagbitik kaniya pinaagi sa iyang kaugalingong pulong. 14 Miduol sila kaniya ug miingon, “Magtutudlo, nasayod kami nga ikaw mosulti gayod sa tinuod ug dili ka mahasol sa mga hunahuna sa mga tawo kay dili ka man magsapayan sa kahimtang sa tawo. Nagtudlo ka sa kamatuoran mahitungod sa pagbuot sa Dios alang sa tawo. Busa sultihi kami: supak ba sa atong Balaod ang pagbayad ug buhis ngadto sa Emperador sa Roma o dili ba?” 15 Apan nakasabot si Jesus sa ilang tuyo pagbitik kaniya busa nangutana siya, “Nganong naninguha man kamo sa pagbitik kanako? Dad-i akog salapi kay akong tan-awon.” 16 Busa gidad-an siya nila ug salapi ug nangutana si Jesus kanila, “Kinsa man kining nawong ug ngalan nga gikulit dinhi?” Mitubag sila, “Sa Emperador.” 17 Ug miingon si Jesus, “Kon mao kana, ihatag ninyo ngadto sa Emperador ang iya sa Emperador ug ngadto sa Dios ang iya sa Dios.” Ug nahibulong kaayo sila kaniya. 18 Unya may mga Saduseo nga miduol kang Jesus. (Mao kini sila ang nag-ingon nga dili mabanhaw ang mga patay.) 19 Miingon sila, “Magtutudlo, gisulat ni Moises kining balaora: ‘Kon mamatay ang usa ka tawo ug magbilin siyag asawa apan walay anak, ang iyang igsoon kinahanglan mangasawa sa biyuda aron sila manganak alang sa namatay.’ 20 May pito ka managsuon nga lalaki. Ang kamagulangan naminyo ug namatay nga walay anak. 21 Unya ang iyang manghod nangasawa sa biyuda ug siya usab namatay nga walay anak. Mao usab kini ang nahitabo sa ikatulo nga igsoon 22 ug ingon man sa nahibilin nga mga igsoon. Silang pito ka managsuon naminyo sa babaye ug nangamatay nga walay anak. Sa kataposan, namatay ang babaye. 23 Karon, sa adlaw nga banhawon na ang mga patay, kang kinsa man siyang asawa nga silang pito nakapangasawa man kaniya?” 24 Si Jesus mitubag, “Pagkasayop ninyo! Nasayod ba kamog ngano? Kay wala kamo makasabot sa Kasulatan o sa gahom sa Dios. 25 Kay kon ang mga patay banhawon na, mahisama sila sa mga anghel sa langit ug dili na magminyoay ang mga lalaki ug ang mga babaye. 26 Dugang pa niini, bahin sa mga patay nga banhawon, wala ba kamo makabasa sa basahon nga gisulat ni Moises mahitungod sa sampinit nga nagdilaab? Kay didto nahisulat nga miingon ang Dios kang Moises, ‘Ako mao ang Dios ni Abraham, ang Dios ni Isaac ug ang Dios ni Jacob.’ 27 Sa ato pa, siya mao ang Dios sa mga buhi, dili sa mga patay. Busa nasayop kamo!” 28 Unya didtoy usa ka magtutudlo sa Balaod nga nakabati sa panaglalis nila. Nakita niya nga maayo ang pagkatubag ni Jesus sa mga Saduseo busa miduol siya kaniya ug nangutana, “Unsa mang sugoa ang labing mahinungdanon sa tanan?” 29 Mitubag si Jesus, “Mao kini ang labing mahinungdanong sugo: ‘Pamati, Israel! Ang Ginoo nga atong Dios mao ra gayod ang Ginoo. 30 Kinahanglan nga higugmaon mo ang Ginoo nga imong Dios sa tibuok mong kasingkasing, sa tibuok mong kalag, sa tibuok mong salabotan ug sa tibuok mong kusog.’ 31 Ang sunod mao kini: ‘Higugmaa ang imong isigkatawo sama sa imong kaugalingon.’ Wala nay sugo nga labi pang mahinungdanon kay niining duha.” 32 Ang magtutudlo sa Balaod miingon kang Jesus, “Husto kana, Magtutudlo! Tinuod ang imong gisulti nga ang Ginoo lamang maoy Dios ug wala nay laing Dios gawas kaniya. 33 Busa ang tawo kinahanglang mahigugma sa Dios sa tibuok niyang kasingkasing, sa tibuok niyang salabotan, sa tibuok niyang kusog ug kinahanglang higugmaon niya ang iyang isigkatawo sama sa iyang kaugalingon. Mas maayo ang pagtuman niining duha ka sugo kay sa pagdala ug mga mananap nga sunogon ibabaw sa halaran ug sa paghatag ug ubang mga halad ngadto sa Dios.” 34 Nakamatikod si Jesus nga maalamon kaayo ang tubag sa maong magtutudlo sa balaod busa miingon siya kaniya, “Dili ka halayo sa gingharian sa Dios.” Ug wala na gayoy nangahas pagpangutana kaniya. 35 Samtang nagtudlo si Jesus didto sa Templo, nangutana siya, “Nganong nakaingon man ang mga magtutudlo sa Balaod nga ang Mesiyas kaliwat ni David? 36 Si David, dinasig sa Espiritu Santo, miingon: ‘Ang Ginoo miingon sa akong Ginoo: Lingkod diri sa akong tuo hangtod nga himoon kong tumbanan mo ang imong mga kaaway.’ 37 Si David mismo mitawag kaniyag ‘Ginoo’; busa unsaon man pagkahimo sa Mesiyas nga kaliwat ni David?” Ang dakong panon sa mga tawo madasigon nga namati kang Jesus. 38 Sa iyang pagtudlo kanila si Jesus miingon, “Pagbantay kamo sa mga magtutudlo sa Balaod nga gustong magsuroysuroy nga magsul-ob ug mga tag-as nga bisti ug buot nga yukboan sulod sa mga merkado. 39 Magpili sila sa mga linaing lingkoranan sulod sa mga sinagoga ug sa mga labing maayong dapit sa mga kombira. 40 Gilupigan nila ang mga biyuda ug gisakmit ang ilang mga katigayonan ug unya nagpasundayag ug tag-as nga mga pag-ampo atubangan sa mga tawo. Makalilisang gayod ang silot nga ilang madawat!” 41 Samtang naglingkod si Jesus atbang sa panudlanan sa Templo, naniid siya sa mga tawo nga nanghulog didto sa ilang mga halad. Daghang mga dato ang nanghulog ug daghang kuwarta. 42 Unya miduol sa hulganan sa halad ang usa ka biyudang kabos ug mihulog ug duha ka gagmayng salapi nga tumbaga. 43 Gitawag ni Jesus ang iyang mga tinun-an ug giingnan, “Sultihan ko kamo nga ang gihulog niining kabos nga biyuda labaw kay sa gipanghulog sa uban. 44 Kay ang gihulog sa uban sobra sa ilang bahandi. Apan bisan sa kakabos sa biyuda, mihatag siya sa tanan nga iya. Gihatag niya ang tanan nga iyang gisaligan aron mabuhi.” 1 Sa paggawas ni Jesus sa Templo, usa sa iyang mga tinun-an ang miingon kaniya, “Tan-awa, Magtutudlo! Maanindot kaayo ang mga bato ug ang kinatibuk-an sa templo.” 2 Mitubag si Jesus, “Nakita ba ninyo ang kinatibuk-an sa templo? Walay bisan usa ka bato nga mahibilin sa nahimutangan niini. Tumpagon gayod kining tanan.” 3 Samtang si Jesus naglingkod didto sa Bungtod sa mga Olibo nga atbang sa Templo, gisikreto siya pagpangutana ni Pedro, ni Santiago, ni Juan ug ni Andres. 4 Sila miingon, “Tug-ani kami kanus-a kini mahitabo ug unsay ilhanan nga kining mga butanga hapit na gayod matuman?” 5 Unya gisultihan sila ni Jesus, “Pagbantay kamo nga walay maglimbong kaninyo. 6 Kay daghang moanhi nga magdala sa akong ngalan ug mag-ingon, ‘Ako mao ang Mesiyas!’ ug daghan ang malimbongan. 7 Ug ayaw kamo kahadlok inigkadungog ninyo ug mga balita mahitungod sa mga gubat sa duol ug sa layong mga dapit. Mahitabo gayod kining mga butanga apan dili pa kini mao ang kataposan. 8 Makiggubat ang usa ka nasod batok sa laing nasod ug ang usa ka gingharian batok sa laing gingharian. Maglinog sa nagkalainlaing dapit ug may kagutom usab. Apan kining mga butanga sinugdanan pa lamang sama sa unang mga kasakit sa pagpanganak. 9 “Busa pagbantay kamo kay panakpon kamo sa mga tawo ug dad-on ngadto sa hukmanan. Pamunalan kamo sulod sa mga sinagoga ug moatubang kamo sa mga pangulo ug sa mga hari tungod kanako aron pagsulti kanila sa Maayong Balita. 10 Apan kinahanglan iwali una ang Maayong Balita ngadto sa tanang katawhan. 11 Ug sa panahon nga dakpon kamo nila ug dad-on ngadto sa hukmanan, ayaw kamo kabalaka kon unsay angay ninyong isulti nianang higayona. Isulti ang angay ninyong isulti kay ang mga pulong nga inyong isulti dili man inyo kondili iya sa Espiritu Santo. 12 Itugyan sa mga tawo ang ilang kaugalingong mga igsoon aron patyon ug mao usab kini ang buhaton sa mga amahan ngadto sa ilang mga anak. Makigbatok usab ang mga anak sa ilang mga ginikanan ug ipapatay sila sa mga anak. 13 Ug dumtan kamo sa tanang tawo tungod kanako apan kadtong molahutay hangtod sa kataposan maluwas gayod. 14 “Unya makita ninyo ang ‘Makalilisang nga Talan-awon’ nga magtindog sa dapit nga dili angay niini. (Ang magbasa maoy mag-igo pagsabot niini.) Kadtong atua sa Judea kinahanglang modangop sa kabukiran. 15 Kadtong atua sa atop sa balay kinahanglang dili mag-usik ug panahon sa pagkanaog aron pagkuha sa bisan unsa gikan sa iyang balay. 16 Ug kadtong atua sa uma kinahanglan nga dili mopauli sa balay aron pagkuha sa iyang kupo. 17 Alaot gayod ang mga mabdos ug ang may mga masuso niadtong mga adlawa! 18 Busa pag-ampo kamo sa Dios nga dili kini mahitabo sa tingtugnaw. 19 Kay ang kasakitan niadtong mga adlawa labi pang makalilisang kay sa bisan unsa nga nahiagoman sa kalibotan sukad kini buhata sa Dios hangtod karon ug dili na gayod hitupngan bisan kanus-a. 20 Apan tungod sa iyang pinili nga katawhan gipakubsan sa Ginoo ang gidaghanon sa mga adlaw niadtong panahona kay kon wala pa, wala untay mahibiling buhi. 21 “Unya kon may moingon kaninyo, ‘Tan-awa, dia diri ang Mesiyas!’ o, ‘Tan-awa, atua siya didto!’ ayaw kamo pagtuo kaniya. 22 May motungha nga mga mini nga Mesiyas ug mga mini nga propeta. Maghimo silag mga milagro ug mga katingalahan aron kon mahimo, pasalaagon usab nila ang mga pinili sa Dios. 23 Busa pagbantay kamo! Gipasidan-an ko na kamo niining tanan. 24 “Sa panahon unya human sa kasakitan, mongitngit ang adlaw ug dili na modan-ag ang bulan. 25 Mangahulog gikan sa langit ang mga bituon ug matay-og ang tibuok kalangitan. 26 Unya diha sa mga panganod makita ang Anak sa Tawo nga moabot nga may gahom ug himaya. 27 Ug sugoon niya ang iyang mga anghel ngadto sa tanang suok sa kalibotan aron tigumon ang piniling katawhan sa Dios gikan sa tanang dapit sa kalibotan. 28 “Kuhai ninyo ug pagtulon-an ang kahoyng igera. Inigpanghumok na sa mga sanga niini ug mangudlot na kini, inyong masayran nga duol na ang ting-init. 29 Sa samang paagi, inigkakita ninyo nga magsugod na kining mga panghitaboa masayran ninyo nga duol na gayod ang pagbalik sa Anak sa Tawo. 30 Timan-i kini: kining tanan mahitabo sa dili pa mangamatay ang tanang tawo nga karon buhi pa. 31 Ang langit ug ang yuta matapos apan ang akong pulong dili gayod mapakyas. 32 “Apan walay nasayod kanus-a moabot kadtong adlawa o taknaa, bisan ang mga anghel sa langit, bisan gani ang Anak. Ang Amahan lamang maoy nasayod niini. 33 Busa pagbantay ug pagtukaw kamo kay wala kamo masayod kanus-a kini moabot. 34 Sama kini sa usa ka agalon nga mopanaw sa layong dapit. Sa dili pa siya mogikan hatagan niyag buluhaton ang tagsatagsa ka sulugoon ug pahimangnoan ang guwardiya sa pultahan nga magbantay kanunay. 35 Busa pagtukaw kamo kay wala ninyo hibaloi kanus-a ang agalon mopauli—sa hapon ba, sa tungang gabii ba, sa dili pa ang kaadlawon o sa buntag ba hinuon. 36 Kon mokalit siya pag-abot, kinahanglan nga dili kamo niya hiabtan nga nangatulog! 37 Ang gisulti ko kaninyo gisulti ko usab sa tanan. Busa pagbantay kamo!” 1 Duha ka adlaw na lamang sa dili pa himoon ang Kasaulogan sa Pagsaylo ug ang Kasaulogan sa Pan nga Walay Patubo. Ang kadagkoan sa mga pari ug ang mga magtutudlo sa Balaod nangita ug paagi sa pagdakop kang Jesus sa tago aron ilang patyon. 2 Sila miingon, “Dili ta kini buhaton sa panahon sa kasaulogan kay tingali unyag magubot ang katawhan.” 3 Didto si Jesus sa Betania, sa balay ni Simon nga sanlahon. Samtang nagkaon siya, miabot ang usa ka babaye nga may dalang tibod nga alabastro. Puno kini sa mahalon kaayong pahumot nga hinimo gikan sa lunsayng nardo. Gibuak niya ang tibod ug gibubo ang pahumot sa ulo ni Jesus. 4 Apan nangasuko ang pipila sa mga tawo nga didto niadtong higayona ug nag-ingnanay, “Pagkausik gayod sa pahumot! 5 Ikabaligya man unta kanag kapin sa tulo ka gatos ka denario ug ang halin ikahatag sa mga kabos!” Ug ilang gisaway pag-ayo ang babaye. 6 Apan miingon si Jesus kanila, “Pasagdi ninyo siya! Nganong samukon man ninyo siya? Usa ka maayong butang ang iyang gibuhat alang kanako. 7 Kanunay ninyong ikauban ang mga kabos ug bisan unsang panahona makatabang kamo kanila kon buot ninyo. Apan ako dili ninyo kanunay nga ikauban. 8 Gihimo niya ang kutob sa iyang maabot. Gipahumotan niya ang akong lawas agi ug pangandam alang sa umaabot nga paglubong. 9 Ug timan-i kini: bisag asang dapita sa kalibotan iwali kining Maayong Balita, ang nahimo niining maong babaye hisgotan gayod aron paghandom kaniya.” 10 Unya si Judas Iscariote nga usa sa napulog-duha ka tinun-an miadto sa kadagkoan sa mga pari aron pagtugyan kang Jesus ngadto kanila. 11 Ug sa pagkadungog nila niini, nalipay sila ug misaad paghatag kaniyag salapi. Busa si Judas nangitag maayong higayon sa pagbudhi kang Jesus. 12 Sa unang adlaw sa Kasaulogan sa Pan nga Walay Patubo, ang adlaw nga maoy ting-ihaw sa mga karnero nga ihalad sa panahon sa Kasaulogan sa Pagsaylo, ang mga tinun-an nangutana kang Jesus, “Asa man kami nimo paadtoa aron andamon namo ang panihapon?” 13 Ug gisugo ni Jesus ang duha kanila ug giingnan, “Pangadto kamo sa siyudad ug matagbuan ninyo ang usa ka tawo nga naglukdo ug usa ka banga nga tubig. Kuyog kamo kaniya 14 ngadto sa balay nga iyang adtoan ug ingna ang tag-iya sa balay nga ang Magtutudlo nag-ingon, ‘Hain ang kuwarto alang kanako diin ako makigsalo sa akong mga tinun-an sa panihapon sa Kasaulogan sa Pagsaylo?’ 15 Unya tultolan kamo niya sa usa ka dakong kuwarto sa itaas nga sangkap sa galamiton ug inandam na. Didto andama ang tanan alang kanato.” 16 Ug miadto ang mga tinun-an sa siyudad ug ilang nakit-an ang tanan sumala sa giingon ni Jesus. Didto giandam nila ang panihapon. 17 Sa pagkakilomkilom na, miabot si Jesus uban sa napulog-duha ka tinun-an. 18 Samtang nangaon sila, miingon si Jesus, “Sultihan ko kamo: usa kaninyo nga nakigsalo kanako magbudhi kanako.” 19 Tungod niini nangasubo ang mga tinun-an ug nangutana kaniya ang tagsatagsa kanila, “Ako ba ang gipasabot nimo?” 20 Mitubag si Jesus, “Ang nagtunlob sa pan uban kanako niining panaksan. 21 Ang Anak sa Tawo mamatay gayod sumala sa giingon sa Kasulatan apan alaot ang tawo nga magbudhi kaniya! Maayo pa nga wala siya matawo!” 22 Samtang nangaon sila, mikuha si Jesus ug pan, nagpasalamat ug gipikaspikas niya kini ug gihatag ngadto sa iyang mga tinun-an. Miingon siya, “Kan-a ninyo kini. Kini mao ang akong lawas.” 23 Unya gikuha niya ang kupa ug gipasalamatan ang Dios. Gitunol niya kini kanila ug silang tanan nanginom niini. 24 Miingon si Jesus, “Kini mao ang akong dugo nga giula alang sa daghan ug naglig-on sa kasabotan sa Dios. 25 Ug sultihan ko kamo nga dili na gayod ako moinom pag-usab niining bino hangtod sa adlaw nga moinom ako sa bag-ong bino didto sa Gingharian sa Dios.” 26 Unya nag-awit sila ug usa ka awit sa pagdayeg sa Dios ug nangadto sa Bungtod sa mga Olibo. 27 Si Jesus miingon kanila, “Motalikod unya kamong tanan ug mamiya kanako kay ang kasulatan nag-ingon, ‘Patyon ko ang magbalantay ug magkatibulaag ang mga karnero.’ 28 Apan human ako mabanhaw mouna ako kaninyo ngadto sa Galilea.” 29 Si Pedro mitubag, “Dili gayod ako mobiya kanimo bisan pag biyaan ka sa tanan!” 30 Miingon si Jesus kang Pedro, “Timan-i kini sa dili pa gani motuktugaok ang manok sa makaduha karong gabhiona, imo na akong ilimod sa makatulo.” 31 Apan mipasalig gayod si Pedro, “Bisan pag patyon ako uban kanimo, dili ko gayod ikaw ilimod!” Ug nanumpa ang tanan sa samang mga pulong. 32 Miabot si Jesus sa tanaman sa Getsemane uban sa iyang mga tinun-an ug miingon siya kanila, “Panglingkod kamo dinhi samtang mag-ampo ako.” 33 Unya iyang gipauban kaniya sila si Pedro, si Santiago ug si Juan. Gibati niya ang hilabihang kaguol ug kabalaka 34 ug miingon siya kanila, “Dako kaayo ang akong kasubo nga halos ikamatay ko. Pabilin kamo dinhi ug pagtukaw.” 35 Mipadayon siya sa unahan ug mihapa sa yuta ug nag-ampo nga kon mahimo ilikay siya sa takna sa pag-antos. 36 Miingon siya, “Amahan ko, mahimo mo ang tanan. Kuhaa kining kupa gikan kanako. Apan dili ang akong pagbuot maoy matuman kondili ang imo.” 37 Unya mibalik siya ngadto sa iyang mga tinun-an ug iyang naabtan nga nangatulog silang tulo. Si Jesus miingon kang Pedro, “Simon, natulog ka diay? Dili ka ba gayod makahimo pagtukaw bisag usa lamang ka oras?” 38 Ug siya miingon kanila, “Pagtukaw ug pag-ampo aron dili kamo madaog sa panulay. Andam ang espiritu apan luya ang lawas.” 39 Unya mibiya na usab siya ug nag-ampo sa mao gihapong pag-ampo. 40 Human niini mibalik na usab siya ngadto sa iyang mga tinun-an ug naabtan na usab niya sila nga nangatulog tungod kay katulgon man sila kaayo. Wala sila masayod kon unsay ilang itubag kaniya. 41 Sa ikatulo niyang pagbalik, miingon siya kanila, “Nangatulog ba gihapon kamo ug namahulay? Husto na! Miabot na ang oras nga itugyan ang Anak sa Tawo ngadto sa kamot sa mga makasasala. 42 Bangon na kamo kay mangadto na kita. Tan-awa, ania na ang nagbudhi kanako!” 43 Samtang nagsulti pa si Jesus, miabot si Judas nga usa sa napulog-duha ka tinun-an. Kuyog kaniya ang usa ka panon sa katawhan nga nagdalag mga pinuti ug mga puspos. Mga sinugo sila sa kadagkoan sa mga pari ug sa mga magtutudlo sa Balaod ug sa mga pangulo sa mga Judio. 44 Ang mabudhion naghatag kanila ug usa ka ilhanan: “Ang tawo nga akong hagkan mao ang inyong gipangita. Dakpa siya ug unya dad-a ninyo ug bantayi pag-ayo.” 45 Sa pag-abot gayod ni Judas, miduol siya kang Jesus ug miingon, “Magtutudlo!” ug mihalok siya kaniya. 46 Busa ilang gidakop si Jesus ug gigunitan pag-ayo. 47 Apan usa niadtong diha nagtindog sa duol miibot sa iyang pinuti ug gitigbas niya ang ulipon sa Pangulong Pari ug naputol ang usa ka dalunggan niini. 48 Unya miingon si Jesus kanila, “Tulisan ba ako nga nagdala man kamog mga pinuti ug mga puspos sa pagdakop kanako? 49 Adlaw-adlaw nagtudlo ako didto sa Templo uban kaninyo ug wala ako ninyo dakpa. Apan kinahanglan gayod matuman ang giingon sa Kasulatan.” 50 Ug mibiya kaniya ang tanan niyang mga tinun-an ug nanagan. 51 May usa ka batan-on nga nagkupo lamang ug habol nga misunod kang Jesus. Dakpon unta nila siya 52 apan kupo lamang ang ilang nagunitan ug nakadagan siya nga hubo. 53 Unya gidala nila si Jesus ngadto sa balay sa Pangulong Pari. Didto nagtigom ang mga pari, ang mga pangulo sa mga Judio ug ang mga magtutudlo sa Balaod. 54 Misunod si Pedro nga nagpaantaw ug miadto siya sa hawanan sa balay sa Pangulong Pari. Milingkod siya didto uban sa mga guwardiya ug nagpaduol siya sa kalayo aron mainitan. 55 Ang mga pari ug ang tanang sakop sa Labawng Hukmanan nangita ug kamatuoran batok kang Jesus aron ilang mapatay siya apan wala silay nakit-an. 56 Daghang mga saksi ang misultig bakak batok kaniya apan wala magkatakdo ang ilang mga pahayag. 57 Unya may mga tawo nga mitindog ug misultig bakak batok kang Jesus. 58 Sila miingon, “Nadunggan namo siya nga nag-ingon, ‘Gub-on ko kining Temploha nga binuhat sa tawo, ug sulod sa tulo ka adlaw patindogon ko ang lain nga templo nga dili binuhat sa tawo.’” 59 Apan wala gihapon magkatakdo ang ilang gipanulti. 60 Unya mitindog ang Pangulong Pari atubangan sa tanan ug nangutana kang Jesus, “Wala ka bay ikatubag sa sumbong nga ilang gipasaka batok kanimo?” 61 Apan naghilom lamang si Jesus. Nangutana pag-usab ang Pangulong Pari kaniya, “Ikaw ba ang Mesiyas nga Anak sa Dalaygon nga Dios?” 62 Si Jesus mitubag, “Ako! Ug makita unya ninyo ang Anak sa Tawo nga maglingkod sa tuo sa makagagahom nga Dios ug moabot uban sa mga panganod sa langit!” 63 Ug gigisi sa Pangulong Pari ang iyang kaugalingong bisti ug miingon, “Wala na kita magkinahanglan ug dugang pang mga saksi batok kaniya! 64 Nadungog ninyo ang iyang pagpasipala sa Dios. Unsa may inyong hukom?” Ug mihukom silang tanan nga sad-an siya ug angay gayong patyon. 65 Unya gilud-an sa pipila kanila si Jesus ug gitaptapan nila ang iyang mata ug gisumbag siya. Miingon sila, “Tag-ana kon kinsay nagsumbag kanimo!” Ug gikuha siya sa mga guwardiya ug gitabangag tamparos. 66 Didto pa si Pedro sa hawanan sa dihang milabay ang usa sa mga sulugoong babaye sa Pangulong Pari. 67 Sa pagkakita niya kang Pedro nga didto duol sa kalayo, mitutok ang babaye kaniya ug miingon, “Kauban ka usab ni Jesus nga Nazaretnon.” 68 Apan milimod si Pedro nga nag-ingon, “Wala ako makaila kaniya ug wala ako makasabot sa imong gipanulti.” Migawas siya ug unya may manok nga mituktugaok. 69 Didto hikit-an siya pag-usab sa babaye ug miingon ang babaye ngadto sa mga tawo nga nagbarog didto, “Kauban kana siya nila!” 70 Apan milimod na usab si Pedro. Pagkataudtaod miingon na usab ang mga tawo kang Pedro, “Dili ka gayod makalimod nga kauban ka nila kay taga-Galilea ka man usab.” 71 Niining higayona, nanumpa si Pedro, “Bisag mamatay pa ko karon dayon! Wala gayod ako makaila nianang tawo nga inyong gihisgotan!” 72 Unya mituktugaok ang manok sa ikaduhang higayon ug nahinumdom si Pedro sa giingon ni Jesus kaniya, “Sa dili pa motuktugaok ang manok sa makaduha, imo na akong ilimod sa makatulo.” Ug mihilak siya. 1 Nianang sayo sa buntag ang kadagkoan sa mga pari nakigsabot sa mga punoan sa mga Judio ug sa mga magtutudlo sa Balaod ug sa tanang sakop sa Labawng Hukmanan. Gigapos nila si Jesus, gidala ug gitugyan ngadto kang Pilato. 2 Nangutana si Pilato kaniya, “Ikaw ba ang hari sa mga Judio?” Si Jesus mitubag, “Giingon mo.” 3 Gipasanginlan sa kadagkoan sa mga pari si Jesus sa daghang mga butang. 4 Busa nangutana pag-usab si Pilato kaniya, “Dili ka ba lamang motubag? Daghan kaayo ang ilang gipasangil kanimo!” 5 Apan wala gihapon motubag si Jesus, busa nahibulong pag-ayo si Pilato. 6 Sa matag Kasaulogan sa Pagsaylo sa mga Judio, nabatasan ni Pilato ang pagbuhi ug usa ka binilanggo nga pangayoon sa mga tawo. 7 Niadtong panahona may usa ka tawo nga ginganlag Barabas nga gibilanggo kay usa man siya sa mga misukol sa kagamhanan. Nakapatay siya sa panahon sa usa ka kagubot. 8 Sa dihang nagkapundok na ang mga tawo, gipangayo nila kang Pilato nga himoon na niya ang nabatasan niyang buhaton. 9 Ug nangutana si Pilato kanila, “Buot ba kamo nga buhian nako ang hari sa mga Judio?” 10 Nasayod man gud si Pilato nga si Jesus gitugyan sa kadagkoan sa mga pari tungod sa kasina. 11 Apan gihulhogan sa kadagkoan sa mga pari ang mga tawo nga pangayoon nila kang Pilato nga si Barabas maoy buhian. 12 Nangutana pag-usab si Pilato sa mga tawo, “Unsa man diay ang akong buhaton niining inyong gitawag nga hari sa mga Judio?” 13 Ug misinggit sila, “Ilansang siya sa krus!” 14 “Kay unsa man diay ang sala nga iyang nahimo?” nangutana si Pilato. Apan misamot hinuon sila pagsinggit, “Ilansang siya sa krus!” 15 Buot ni Pilato nga mahimuot kaniya ang mga tawo busa iyang gibuhian alang kanila si Barabas. Unya gipalatos niya si Jesus ug gitugyan ngadto kanila aron ilansang sa krus. 16 Gidala si Jesus sa mga sundalo ngadto sa hawanan sa palasyo sa gobernador ug gipapundok nila ang ubang mga sakop sa tropa. 17 Unya gisul-oban nila si Jesus ug kupo nga dagtom-pula. Naghimo silag purongpurong sa mga sangang tunokon ug gibutang nila kini sa iyang ulo. 18 Unya misugod sila pagyukboyukbo kaniya nga nag-ingon, “Mabuhi ang Hari sa mga Judio!” 19 Ug gibunalan nilag lipak ang iyang ulo, gilud-an siya, giluhodluhoran ug giyukboyukboan. 20 Human nila bugalbugali si Jesus, gihuboan nila siya sa kupo nga dagtom-pula ug gisul-oban pagbalik sa iyang kaugalingong sapot. Unya gidala nila siya sa gawas aron ilansang sa krus. 21 Samtang naglakaw sila, gikasugat nila ang usa ka tawo nga ginganlag Simon nga taga-Cirene. Amahan siya ni Alejandro ug ni Rufo. Mao pa gayoy pag-abot niya sa siyudad gikan sa layong dapit ug gipugos nila siya sa pagpas-an sa krus ni Jesus. 22 Gidala nila si Jesus ngadto sa usa ka dapit nga ginganlag Golgota, nga sa ato pa, “Ang Dapit sa Kalabera.” 23 Ug didto misulay sila paghatag kaniya ug bino nga sinagolag mira apan midumili si Jesus pag-inom niini. 24 Unya gilansang nila siya sa krus ug gibahinbahin ang iyang sapot ug nagripa sila kon unsang bahina sa sapot ni Jesus ang ilang maangkon. 25 Alas nuybe kadto sa buntag sa dihang gilansang nila siya sa krus. 26 Ang sumbong nga nahisulat sa karatola mao kini: “Ang Hari sa mga Judio.” 27 May duha usab ka tulisan nga ilang gilansang sa mga krus uban ni Jesus, ang usa sa iyang tuo ug ang usa sa iyang wala. 29 Ang mga tawo nga nanglabay nagyango-yango sa ilang mga ulo ug gibugalbugalan nila si Jesus, “Aha! Ikaw diay kadtong moguba sa Templo ug motukod niini pag-usab sulod sa tulo ka adlaw! 30 Karon kanaog sa krus ug luwasa ang imong kaugalingon!” 31 Ang kadagkoan sa mga pari ug ang mga magtutudlo sa Balaod nagbugalbugal usab kang Jesus nga nag-ingnanay, “Nakaluwas siya sa uban apan dili siya makaluwas sa iyang kaugalingon! 32 Tan-awon nato kon ang Mesiyas, ang hari sa Israel, manaog ba karon sa krus aron makatuo kita kaniya!” Ug ang duha nga gilansang sa krus uban ni Jesus nagbugalbugal usab kaniya. 33 Sa pagkaudtong tutok, nalukop sa kangitngit ang tibuok dapit nga milungtad ug tulo ka oras. 34 Ug sa pagkaalas tres mituaw si Jesus sa makusog, “Eloi, Eloi, lama sabachthani?” nga sa ato pa, “Dios ko, Dios ko, nganong gibiyaan mo ako?” 35 Dihay mga tawo nga nakadungog kaniya ug miingon sila, “Pamati kamo, nagtawag siya kang Elias!” 36 Unya midagan ang usa kanila nga nagdalag espongha nga iyang gihumod ug aslom nga bino ug gitaod sa tumoy sa usa ka dughit. Ug iya kining giisa ngadto sa mga ngabil ni Jesus ug miingon, “Hulat sa! Tan-awon ta kuno kon manaog ba si Elias aron pagkuha kaniya gikan sa krus!” 37 Misinggit si Jesus sa kusog nga tingog ug namatay. 38 Unya ang tabil sa Templo nagisi gikan sa itaas ngadto sa ubos. 39 Ang kapitan sa mga sundalo nagbarog sa atubangan sa krus. Nakita niya ang pagkamatay ni Jesus ug miingon siya, “Tinuod gayod nga kining tawhana Anak sa Dios!” 40 Didto may pipila usab ka babaye nga nagpaantaw. Uban kanila si Salome, si Maria Magdalena ug si Maria nga inahan sa batan-ong Santiago ug ni Jose. 41 Mao kini sila ang nag-uban-uban ug nagtabang kang Jesus samtang didto pa siya sa Galilea. Ug may daghan pa gayong mga babaye didto nga mikuyog kaniya sa Jerusalem. 42 Sa hapit na mosalop ang adlaw sa bisperas sa Adlawng Igpapahulay, 43 miabot si Jose nga taga-Arimatea, usa ka tinamod nga sakop sa Labawng Hukmanan ug nagpaabot usab sa paghari sa Dios. Gipangahasan ni Jose ang pag-atubang kang Pilato aron pangayoon ang patayng lawas ni Jesus. 44 Nahibulong si Pilato sa pagkabati niya nga si Jesus patay na diay. Iyang gipatawag ang kapitan ug gipangutana kon taudtaod na bang patay si Jesus. 45 Sa pagkadungog ni Pilato sa taho sa kapitan, gitugotan niya si Jose sa pagkuha sa lawas ni Jesus. 46 Mipalit si Jose ug panapton nga lino ug gikuha niya ang lawas. Giputos niya kini sa panaptong lino ug gipahimutang sa usa ka lubnganan nga gibangag sa pangpang nga bato. Unya giligid niya ang usa ka bato aron itabon sa pultahan sa lubnganan. 47 Si Maria Magdalena ug si Maria nga inahan ni Jose nagtan-aw diin nila ilubong si Jesus. 1 Sa paglabay sa Adlawng Igpapahulay, si Maria Magdalena, si Maria nga inahan ni Santiago ug si Salome namalit ug mga pahumot aron idihog sa lawas ni Jesus. 2 Ug sayo kaayo sa Domingo sa buntag, sa misubang na ang adlaw, miadto sila sa lubnganan. 3 Sa ilang pagpanglakaw, nag-ingnanay sila, “Kinsa may atong paligiron sa bato aron pag-abli sa lubnganan?” 4 (Dako kaayo kining batoha.) Unya sa pagtan-aw nila, ilang nakita nga naligid na ang bato nga gitabon sa lubnganan. 5 Ug sa pagsulod nila sa lubnganan, nakita nila didto ang usa ka batan-ong lalaki. Naglingkod siya sa tuo nga daplin ug nagsul-ob ug puting sapot nga taas. Ug nangalisang sila. 6 Apan miingon siya kanila, “Ayaw kamo kahadlok! Nangita kamo kang Jesus nga taga-Nazaret, ang gilansang sa krus? Wala na siya dinhi. Nabanhaw siya! Tan-awa ang ilang gibutangan kaniya. 7 Lakaw hinuon kamo ug suginli ang iyang mga tinun-an, lakip si Pedro, nga si Jesus nag-una kaninyo sa Galilea. Didto inyo siyang makita sumala sa iyang gisulti kaninyo.” 8 Busa nanagan sila sa ilang pagpanggula gikan sa lubnganan tungod sa kakulba ug kalisang. Ug wala sila manulti kang bisan kinsa kay nahadlok man sila. [ 9 Human mabanhaw si Jesus sayo sa unang adlaw sa semana, mipakita siya pag-una kang Maria Magdalena. Kaniadto gihinginlan ni Jesus ang pito ka yawa nga diha sa maong babaye. 10 Unya milakaw si Maria ug gipahibalo niya ang iyang mga kauban nga nagsubo ug naghilak. 11 Sa pagkadungog nila nga si Jesus nabuhi ug nga si Maria nakakita kaniya, wala sila motuo. 12 Human niini, mipakita si Jesus sa laing paagi ngadto sa duha kanila samtang naglakaw sila padulong sa gawas sa siyudad. 13 Namalik sila ug nanugilon sa uban apan wala sila tuohi. 14 Sa kataposan, mipakita si Jesus sa napulog-usa ka tinun-an samtang nangaon sila. Gisaway niya sila tungod sa ilang pagkakulang sa pagtuo ug pagkagahi sa ilang ulo kay wala man sila motuo niadtong nakakita kaniya nga nabanhaw. 15 Miingon siya kanila, “Panglakaw kamo sa tibuok kalibotan ug isangyaw kining Maayong Balita ngadto sa tanang mga tawo. 16 Ang motuo ug magpabunyag maluwas, apan ang dili motuo, silotan. 17 Ug mao kini ang mga timaan nga mabatonan sa mga motuo: sa akong ngalan maghingilin silag mga yawa ug manulti silag lainlaing mga sinultihan. 18 Makakupot silag mga halas ug kon makainom silag hilo, dili sila maunsa. Itapion nila ang ilang mga kamot sa mga masakiton ug mangaayo sila.” 19 Human makigsulti kanila ang Ginoong Jesus, gibayaw siya ngadto sa langit ug milingkod sa tuo sa Dios. 20 Ug nanglakaw ang mga tinun-an ug nagsangyaw sa Maayong Balita sa tanang dapit. Mitabang gayod kanila ang Ginoo ug nagpamatuod sa ilang giwali pinaagi sa paghatag kanila ug gahom sa pagbuhat ug ilhanan.] [ 9 Nangadto dayon ang mga babaye kang Pedro ug sa iyang mga higala ug mihatag kanila ug mubo nga taho sa tanan nga gisulti kanila. 10 Human niini, gipadala ni Jesus ang balaan ug kanunayng buhi nga balita sa kaluwasan nga dayon. Gipadala niya kini pinaagi sa iyang mga tinun-an, gikan sa silangan ngadto sa kasadpan.] 1 Halangdong Teofilo: Daghan ang nangako sa pagsulat sa asoy mahitungod sa mga panghitabo sa atong katilingban. 2 Gisulat nila ang nadungog namo gikan sa unang mga nakasaksi nga nagsangyaw sa mensahe. 3 Busa, halangdon nga Teofilo, tungod kay nasusi ko man pag-ayo kining tanan sukad sa sinugdan, nahunahuna nako nga angay kining isulat sa maayong pagkahan-ay alang kanimo. 4 Gibuhat ko kini aron masayod ka sa tibuok nga kamatuoran sa mga butang nga gisaysay kanimo. 5 Sa panahon nga si Herodes maoy hari sa Judea, may usa ka pari nga ginganlag Zacarias nga sakop sa kaparian sa hut-ong ni Abias. Ang iyang asawa mao si Elisabet nga sakop usab sa parianong banay ni Aaron. 6 Silang duha nagkinabuhi nga matarong ug dalaygon sa atubangan sa Dios ug nagtuman gayod sa tanang sugo ug balaod sa Ginoo. 7 Wala silay anak kay dili man makapanganak si Elisabet ug kay tigulang na man silang duha. 8 Usa ka adlaw niana, turno kadto sa ilang hut-ong. Nagtuman si Zacarias sa iyang katungdanan sa pagkapari atubangan sa Dios sumala sa bahin sa pag-alagad nga iyang angkon adlaw-adlaw. 9 Sumala sa batasan nga gisunod sa mga pari, nagripa sila ug napili siya nga maoy mosunog sa insenso didto sa halaran busa misulod siya sa Templo sa Ginoo. 10 Samtang nag-ampo ang panon sa mga tawo didto sa gawas sa takna nga gisunog ang insenso, 11 mipakita kaniya ang usa ka anghel sa Ginoo nga nagtindog sa tuong bahin sa halaran diin gisunog ang insenso. 12 Sa pagkakita ni Zacarias sa anghel, nahingangha siya ug nahadlok. 13 Apan giingnan siya sa anghel, “Ayawg kahadlok, Zacarias! Gidungog sa Dios ang imong pag-ampo ug ang imong asawa nga si Elisabet magsabak ug usa ka batang lalaki. Nganli siyag Juan. 14 Inigkahimugso niya, magmaya ka ug malipay ingon man ang uban 15 kay mahimo siyang dako atubangan sa Ginoo. Dili gayod siya moinom ug bino o isog nga ilimnon. Gikan sa iyang pagkatawo, mapuno siya sa Espiritu Santo 16 ug dad-on niya ang daghang mga tawo sa Israel balik ngadto sa Ginoo nga ilang Dios. 17 Mag-una siya sa Ginoo inubanan sa espiritu ug gahom sama sa nabatonan ni propeta Elias. Himoon niya nga magkauli ang mga amahan ug mga anak. Ang mga masupilon iyang pabalikon sa matarong nga dalan ug andamon niya ang katawhan alang sa Ginoo.” 18 Giingnan ni Zacarias ang anghel, “Unsaon man nako pagkahibalo nga tinuod ang imong giingon? Tigulang na ako ug ang akong asawa.” 19 Ang anghel mitubag, “Ako si Gabriel nga nagtindog atubangan sa Dios nga maoy nagpadala kanako aron pagsulti ug pagsugilon kanimo niining maayong balita. 20 Apan wala ka motuo sa akong mensahe nga matuman gayod sa hustong panahon. Tungod niini, maamang ka! Dili ka makasulti hangtod sa adlaw nga matuman ang akong gisulti kanimo.” 21 Niining higayona, naghulat ang mga tawo kang Zacarias ug nahibulong sila nganong nadugay siya sa sulod sa Templo. 22 Sa paggula niya, dili na siya makasulti kanila busa nagtuo sila nga nakakita siyag panan-awon sa sulod sa Templo. Ug tungod kay dili man siya makalitok bisag usa ka pulong, misinyas na lamang siya kanila. 23 Pagkatapos sa iyang turno sa pag-alagad sulod sa Templo, mipauli si Zacarias sa ila. 24 Wala madugay, nagsabak ang iyang asawa nga si Elisabet ug wala mobiya sa balay sulod sa lima ka bulan. Miingon si Elisabet, 25 “Ang Ginoo mitabang gayod kanako! Ug karon gikuha niya ang naghatag kanakog kaulawan atubangan sa mga tawo!” 26 Sa unom na ka bulan ang gisabak ni Elisabet, gipadala sa Dios ang anghel nga si Gabriel ngadto sa usa ka lungsod sa Galilea nga ginganlag Nazaret. 27 May mensahe siya alang sa usa ka batan-ong dalaga nga ulay nga ginganlag Maria. Kaslonon siya ngadto sa usa ka lalaki nga ginganlag Jose nga kaliwat ni Hari David. 28 Miadto ang anghel kaniya ug miingon, “Paglipay! Ang Ginoo nag-uban ug nagpanalangin kanimo pag-ayo!” 29 Nalibog pag-ayo si Maria sa pagkabati niya sa mensahe sa anghel ug namalandong siya kon unsay kahulogan sa iyang mga pulong. 30 Miingon ang anghel kaniya, “Ayaw kahadlok, Maria, kay gikahimut-an ka sa Dios! 31 Ikaw magsabak ug manganak ug usa ka batang lalaki ug nganlan mo siyag Jesus. 32 Mahimo siyang inila ug tawgon siya nga Anak sa Dios nga Labing Halangdon. Ang Ginoong Dios maghimo kaniyang hari, sama sa iyang kagikan nga si David. 33 Mahimo siyang hari sa mga kaliwat ni Jacob hangtod sa kahangtoran ug dili gayod matapos ang iyang gingharian!” 34 Si Maria miingon sa anghel, “Unsaon man pagkahimo niini nga wala man koy bana?” 35 Ang anghel mitubag, “Mokunsad kanimo ang Espiritu Santo ug magpabilin ang gahom sa Dios diha kanimo. Tungod niini, ang balaan nga bata tawgon nga Anak sa Dios. 36 Hinumdomi ang imong paryenti nga si Elisabet. Giingon nga dili siya makaanak apan karon unom na ka bulan ang iyang pagsabak bisag tigulang na siya 37 kay alang sa Dios walay dili mahimo.” 38 Miingon si Maria, “Sulugoon ako sa Ginoo. Mahitabo unta kanako ang imong gisulti.” Ug mibiya ang anghel kaniya. 39 Unya nangandam si Maria ug midali pag-adto sa usa ka lungsod sa kabukiran sa Judea. 40 Miadto siya sa balay ni Zacarias ug nakighimamat kang Elisabet. 41 Sa pagkabati ni Elisabet sa pangomusta ni Maria, milihok ang bata sulod sa iyang tiyan. Unya napuno sa Espiritu Santo si Elisabet 42 ug misulti sa kusog nga tingog, “Bulahan ka sa tanang mga babaye! Bulahan ang bata nga imong ipanganak! 43 Pagkadako sa akong kalipay nga ang inahan sa akong Ginoo miduaw kanako! 44 Kay pagkadungog ko gayod sa imong pangomusta, milukso sa kalipay ang bata nga akong gisabak. 45 Bulahan ka nga mituo nga matuman gayod ang mensahe sa Ginoo kanimo!” 46 Unya miingon si Maria, “Nagdayeg sa Ginoo ang akong kalag, 47 ug nagmalipayon ako diha sa Dios nga akong Manluluwas, 48 tungod kay nahinumdom siya kanako nga iyang ubos nga sulugoon! Ug sukad karon ang tanang tawo motawag kanakog bulahan, 49 tungod sa mga dagkong butang nga gihimo kanako sa Gamhanang Dios. Balaan ang iyang ngalan; 50 nagpakita siyag kaluoy sa tanan nga may kahadlok kaniya gikan sa usa ka kaliwatan ngadto sa tanang kaliwatan. 51 Gibakyaw niya ang iyang kamot nga gamhanan ug gipatibulaag ang mga tawo nga mapahitas-on uban sa tanan nilang laraw. 52 Gipukan niya ang mga hari nga gamhanan gikan sa ilang mga trono, ug gituboy ang mga timawa. 53 Gibusog niya sa mga maayong butang ang mga gigutom, ug iyang gipapahawa nga walay dala ang mga dato. 54-55 Gituman niya ang iyang saad sa atong mga katigulangan. Mitabang siya kang Israel nga iyang sulugoon ug nahinumdom siya pagpakitag kaluoy kang Abraham ug sa tanan niyang mga kaliwat hangtod sa kahangtoran!” 56 Mipuyo si Maria ug mga tulo ka bulan uban kang Elisabet ug unya mipauli sa ila. 57 Miabot ang panahon nga si Elisabet nanganak ug batang lalaki. 58 Nakadungog ang iyang mga silingan ug mga paryenti sa kaayo nga gihimo sa Ginoo ngadto kaniya ug nangalipay silang tanan uban kaniya. 59 Sa usa na ka semana ang bata, gihimo nila ang seremonyas sa pagtuli. Ila unta siyang nganlan ug Zacarias sama sa iyang amahan 60 apan miingon ang iyang inahan, “Ayaw! Juan ang ingalan kaniya!” 61 Miingon sila kaniya, “Apan wala man kamoy kaliwat nga nagdala nianang ngalana!” 62 Unya pinaagi sa sinyas gipangutana nila ang amahan kon unsay gusto niyang ingalan sa bata. 63 Nangayog sulatanan si Zacarias ug misulat, “Juan ang iyang ngalan.” Ug nahibulong kaayo silang tanan! 64 Dihadiha nakasulti si Zacarias ug gidayeg niya ang Dios. 65 Natingala pag-ayo ang ilang mga silingan ug mikaylap sa tanang kabukiran sa Judea ang balita mahitungod niining mga butanga. 66 Namalandong ang tanan nga nakabati niini ug nangutana, “Maunsa kaha ning bataa inigkadako niya?” kay nakita nila nga ang gahom sa Ginoo nag-uban kaniya. 67 Napuno sa Espiritu Santo ang amahan ni Juan nga si Zacarias ug namahayag: 68 “Daygon nato ang Ginoo, ang Dios sa Israel! Kay mianhi siya aron pagtabang sa iyang katawhan ug paghatag kanilag kagawasan. 69 Gipaanhi niya kanato ang usa ka gamhanang Manluluwas, nga kaliwat sa iyang sulugoon nga si David. 70 Nag-ingon siya kaniadto pinaagi sa iyang mga balaang propeta 71 nga luwason kita niya gikan sa atong mga kaaway, ug gikan sa gahom niadtong tanan nga nagdumot kanato. 72 Nag-ingon siya nga mopakita siyag kaluoy sa atong mga katigulangan ug mahinumdom sa balaang kasabotan. 73-74 Misaad siya sa atong amahan nga si Abraham ug nanumpa nga iya kitang luwason gikan sa atong mga kaaway. Mitugot siya kanato nga mag-alagad kaniya sa walay kahadlok, 75 pinaagi sa pagkinabuhi nga balaan ug matarong sa atubangan niya sa tanang panahon. 76 “Ug ikaw, anak ko, tawgon nga propeta sa Dios nga Labing Halangdon; mag-una ka sa Ginoo aron pag-andam sa iyang dalan, 77 ug pagpahibalo sa iyang katawhan nga maluwas sila pinaagi sa pagpasaylo sa ilang mga sala. 78 Kay ang atong Dios maluluy-on ug malumo. Padan-agon niya nganhi kanato ang masanagong banagbanag sa atong kaluwasan 79 ug mobanwag kini gikan sa langit ngadto sa tanang nagpuyo sa kangitngit ug sa landong sa kamatayon, aron sa pag-agak kanato ngadto sa dalan sa kalinaw.” 80 Mitubo ang bata ug nalig-on diha sa espiritu. Mipuyo siya sa dapit nga awaaw hangtod sa adlaw nga miatubang siya sa katawhan sa Israel. 1 Niadtong panahona mipakanaog ug sugo si Emperador Augusto nga ang tanang nagpuyo sa tibuok gingharian sa Roma magpalista. 2 Si Cirenio maoy gobernador sa Siria sa panahong gihimo kining unang pagpanglista. 3 Busa ang tanan miadto sa ilang tagsatagsa ka lungsod aron sa pagpalista. 4 Gikan sa lungsod sa Nazaret sa Galilea, miadto si Jose sa Judea, ngadto sa Betlehem, ang lungsod nga natawhan ni Hari David. Miadto si Jose didto kay kaliwat man siya ni David. 5 Ang tuyo niya mao ang pagpalista uban sa iyang pangasaw-onon nga si Maria nga nagsabak niadtong higayona. 6 Ug samtang didto sila sa Betlehem, miabot ang panahon nga manganak na siya. 7 Nanganak siya sa iyang panganay nga lalaki. Giputos niya ang bata sa panapton ug gipahiluna sa usa ka pasungan kay wala na may luna sa balay nga abotanan. 8 Niadtong dapita may mga magbalantay sa karnero nga nagtukaw sa kagabhion aron pag-atiman sa ilang mga hayop didto sa kaumahan. 9 Mitungha kanila ang usa ka anghel sa Ginoo ug midan-ag kanila ang himaya sa Ginoo busa nalisang kaayo sila. 10 Apan miingon ang anghel kanila, “Ayaw kamog kahadlok! Ania ako nagdalag maayong balita alang kaninyo nga makalipay kaayo sa tanang katawhan. 11 Kay karong gabhiona, natawo sa lungsod ni David ang inyong Manluluwas, ang Cristo nga Ginoo! 12 Mao kini ang inyong ilhanan: makaplagan ninyo ang usa ka bata nga giputos ug panapton ug naghigda sa pasungan.” 13 Ug sa kalit mitungha usab uban sa anghel ang usa ka dakong panon sa mga anghel sa langit nga nag-awit ug mga pagdayeg sa Dios: 14 “Dalaygon ang Dios sa kahitas-an, ug sa yuta panagdait sa mga tawo nga iyang gikahimut-an!” 15 Sa namalik na ang mga anghel ngadto sa langit, ang mga magbalantay sa karnero nag-ingnanay, “Mangadto kita sa Betlehem ug tan-awon nato kining nahitabo nga gipahibalo kanato sa Ginoo.” 16 Busa midali sila pag-adto ug nakit-an nila si Maria ug si Jose ug ang bata nga naghigda sa pasungan. 17 Sa diha nga ang mga magbalantay nakakita sa bata, gisugilon nila ang gisulti sa anghel mahitungod kaniya. 18 Ug ang tanang nakadungog niini nahibulong sa gibalita kanila sa mga magbalantay sa karnero. 19 Gitipigan ni Maria kining tanan sa iyang kasingkasing ug namalandong siya pag-ayo mahitungod niining mga butanga. 20 Unya namauli ang mga magbalantay nga nag-awit ug mga pagdayeg sa Dios tungod sa tanan nga ilang nadungog ug nakita sumala gayod sa gisugilon kanila sa anghel. 21 Sa walo na ka adlaw ang bata, gihimo ang seremonyas sa pagtuli kaniya. Ginganlan siyag Jesus, ang ngalan nga gisulti sa anghel kang Maria sa wala pa ipanamkon ang bata. 22 Miabot ang panahon nga si Jose ug si Maria magtuman sa seremonyas sa paghinlo sumala sa gisugo sa Balaod ni Moises. Busa gidala nila ang bata ngadto sa Jerusalem aron ihalad nila sa Ginoo 23 sumala sa nasulat sa balaod sa Ginoo: “Ang tanang panganay nga lalaki kinahanglang ihalad ngadto sa Ginoo.” 24 Miadto usab sila aron paghalad ug usa ka paris nga tukmo o duha ka kuyabog nga salampati sumala sa gisugo sa balaod sa Ginoo. 25 Niining panahona may tawo nga nagpuyo sa Jerusalem nga ginganlag Simeon. Maayo siyang tawo ug mahadlokon sa Dios ug nagpaabot sa kaluwasan sa Israel. Nag-uban kaniya ang Espiritu Santo 26 ug gipadayag kaniya sa Espiritu Santo nga dili siya mamatay hangtod nga makita niya ang Cristo nga gisaad sa Ginoo. 27 Minandoan sa Espiritu, misulod si Simeon sa Templo. Sa gidala na ang bata nga si Jesus sa iyang mga ginikanan ngadto sa Templo aron didto ilang himoon kaniya ang gisugo sa Balaod, 28 gikuha ug gikugos ni Simeon ang bata ug nagpasalamat siya sa Dios: 29 “Karon, Ginoo, kay imo na mang gituman ang imong saad, itugot na nga ang imong sulugoon mopanaw nga malinawon. 30 Kay sa kaugalingon kong mga mata nakita ko ang imong kaluwasan, 31 nga imong giandam atubangan sa tanang katawhan: 32 Usa ka kahayag nga magpadayag sa imong dalan ngadto sa mga dili Judio ug maghatag sa himaya ngadto sa imong katawhan, ang Israel.” 33 Ang amahan ug ang inahan sa bata nahibulong sa pagkadungog nila sa gisulti ni Simeon bahin kaniya. 34 Unya gipanalanginan sila ni Simeon ug miingon kang Maria nga inahan sa bata, “Kining bataa gipili sa Dios alang sa kalaglagan ug kaluwasan sa daghang mga tawo sa Israel. Mahimo siyang ilhanan gikan sa Dios nga supakon sa daghang mga tawo 35 ug tungod niini madayag ang ilang mga tinagoang hunahuna. Ug ang kaguol nga sama sa usa ka hait nga espada molagbas sa imong kaugalingong kasingkasing.” 36 May usa usab ka propeta nga babaye nga ginganlag Ana nga anak ni Panuel sa banay ni Aser. Tigulang na siya. Pito ra ka tuig siyang nakig-uban sa iyang bana. 37 Unya nabalo siya hangtod nga 84 na ang iyang edad. Wala gayod siya mobiya sa Templo. Adlaw ug gabii nagsimba siya sa Dios, nagpuasa ug nag-ampo. 38 Niadto gayong taknaa miabot siya ug nagpasalamat sa Dios ug misulti bahin sa bata ngadto sa tanan nga nagpaabot nga tubson sa Dios ang Jerusalem. 39 Sa natuman na ni Jose ug ni Maria ang tanan nga gisugo sa balaod sa Ginoo, mipauli sila sa Galilea, ngadto sa lungsod sa Nazaret nga ilang gipuy-an. 40 Ug mitubo ang bata ug nahimong kusgan. Napuno siya sa kaalam ug ang panalangin sa Dios diha kaniya. 41 Matag tuig ang mga ginikanan ni Jesus moadto sa Jerusalem aron pagtambong sa Kasaulogan sa Pagsaylo. 42 Sa dihang 12 na ka tuig si Jesus, nangadto sila sa kasaulogan sama sa naandan. 43 Sa pagkatapos sa mga adlaw sa kasaulogan namauli sila apan ang bata nga si Jesus nagpabilin didto sa Jerusalem. Wala mahibalo niini ang iyang mga ginikanan ug 44 nagtuo sila nga miuban si Jesus sa panon. Sa nakalakat na silag usa ka adlaw, gipangita nila siya didto sa ilang mga paryenti ug mga higala. 45 Apan wala siya nila hikaplagi busa mibalik sila sa Jerusalem aron sa pagpangita kaniya. 46 Sa ikatulo ka adlaw nakit-an nila siya didto sa Templo nga naglingkod uban sa mga magtutudlo, namati kanila ug nangutana. 47 Ang tanan nga nakadungog kaniya nahibulong sa iyang maalamong mga tubag. 48 Nahibulong ang iyang mga ginikanan sa pagkakita nila kaniya ug miingon ang iyang inahan kaniya, “Anak, nganong gibuhat mo man kini kanamo? Ako ug ang imong amahan nabalaka kaayo nga nangita kanimo.” 49 Mitubag siya, “Nganong nangita pa man kamo kanako? Wala ba kamo masayod nga kinahanglang anhi gayod ako sa balay sa akong Amahan?” 50 Apan wala sila makasabot sa iyang gisulti kanila. 51 Mipauli si Jesus sa Nazaret uban kanila ug nagmasinugtanon siya kanila. Kining tanan gitipigan sa iyang inahan sulod sa iyang kasingkasing. 52 Ug mitubo si Jesus sa lawas ug sa kinaadman ug gikahimut-an siya sa Dios ug sa mga tawo. 1 Ikanapulog lima ka tuig kadto sa pagmando ni Emperador Tiberius. Si Poncio Pilato maoy gobernador sa Judea, si Herodes maoy nagmando sa Galilea ug si Felipe nga iyang igsoon maoy pangulo sa kayutaan sa Iturea ug sa Trakonite samtang si Lisanias maoy namunoan sa Abilena. 2 Si Annas ug si Caifas maoy mga pangulong pari. Niini gayong panahona ang mensahe sa Dios miabot kang Juan nga anak ni Zacarias didto sa dapit nga awaaw. 3 Busa gilukop pagtaak ni Juan ang tibuok kayutaan nga kasikbit sa Suba sa Jordan ug nagwali siya. Siya miingon, “Hinulsoli ug biyai ang inyong mga sala ug pabunyag kamo ug pasayloon kamo sa Dios.” 4 Sumala ni propeta Isaias sa iyang basahon: “May nagsinggit didto sa kamingawan: ‘Andama ninyo ang dalan alang sa Ginoo. Himoang tul-id ang iyang agianan! 5 Abunohi ninyo ang tanang walog, pataga ang tanang bungtod ug bukid; tul-ira ang mga nagliko-likong dalan, hapsaya ang mga libaungong dalan. 6 Ug makita sa tanang tawo ang kaluwasan gikan sa Dios!’” 7 Ug may mga panon sa mga tawo nga miadto kang Juan aron magpabunyag kaniya. Giingnan sila ni Juan, “Kamong mga bitin! Kinsay nagsulti kaninyo nga makalikay kamo sa kasuko sa Dios nga hapit na moabot? 8 Buhata ninyo ang mga butang nga magpaila nga kamo mibiya na sa inyong mga sala. Ug ayaw kamo pag-ingnanay, ‘Si Abraham among amahan.’ Kay sultihan ko kamo nga ang Dios makahimo pagkuha niining mga bato aron himoong mga kaliwat ni Abraham! 9 Ang wasay andam na aron iputol sa mga kahoy diha sa mga gamot. Ang tanang kahoy nga dili mamungag maayong bunga putlon ug isugnod sa kalayo.” 10 Ang mga tawo nangutana kang Juan, “Unsa man diay ang among buhaton?” 11 Mitubag siya, “Ang adunay duha ka bisti kinahanglang ihatag niya ang usa ngadto sa tawo nga walay bisti ug ang may pagkaon kinahanglang mobahin niini sa walay pagkaon.” 12 Unya may pipila ka kobrador sa buhis nga miduol aron magpabunyag ug nangutana sila kang Juan, “Magtutudlo, unsa may among buhaton?” 13 Miingon siya kanila, “Ayaw kamo paningil ug labaw kay sa gisugo sa balaod.” 14 Unya nangutana usab kaniya ang pipila ka sundalo, “Kami usab, unsa may among buhaton?” Miingon siya kanila, “Ayaw kamo panapi kang bisan kinsa pinaagi sa pagpugos o sa pagbutangbutang ug ayaw kamo pagmulo sa inyong suhol.” 15 Misugod pagtubo ang paglaom sa mga tawo ug nalibog sila kon kinsa gayod si Juan. Naghunahuna sila nga tingali siya mao ang Cristo. 16 Busa miingon si Juan kanilang tanan, “Nagbunyag ako kaninyo pinaagi sa tubig apan may moabot nga labaw pa kaayo kay kanako. Dili gani ako angay bisan sa pagbadbad sa higot sa iyang sandalyas. Bunyagan kamo niya pinaagi sa Espiritu Santo ug sa kalayo. 17 Nagkupot siyag pala aron lainon ang dagami gikan sa mga lugas ug unya tigumon ang trigo didto sa iyang kamalig apan ang dagami iyang sunogon sa kalayo nga dili mapalong!” 18 Samtang nagwali siya sa Maayong Balita, gipahimangnoan ni Juan ang mga tawo sa nagkalainlaing paagi. 19 Apan gibadlong ni Juan si Gobernador Herodes tungod sa iyang pagpakigpuyo kang Herodias nga asawa sa iyang igsoon ug sa daghan pang mga daotang buhat nga iyang nahimo. 20 Unya si Herodes mihimo pa gayod sa labi pang mangil-ad nga buhat nga mao ang pagbilanggo kang Juan. 21 Tapos mabunyagi ni Juan ang tanang mga tawo, gibunyagan usab niya si Jesus. Samtang nag-ampo si Jesus, naabli ang langit 22 ug mikunsad kaniya ang Espiritu Santo sa dagway sa usa ka salampati. Unya nabati ang usa ka tingog gikan sa langit nga nag-ingon, “Ikaw mao ang pinangga kong Anak. Nalipay kaayo ako kanimo.” 23 Mga 30 na ka tuig ang edad ni Jesus sa dihang misugod siya sa iyang buluhaton. Naila siya nga anak ni Jose nga anak ni Heli. 24 Si Heli anak ni Matat nga anak ni Levi. Si Levi anak ni Melqui nga anak ni Jannai. Si Jannai anak ni Jose 25 nga anak ni Matatias. Si Matatias anak ni Amos nga anak ni Nahum. Si Nahum anak ni Esli nga anak ni Nagai. 26 Si Nagai anak ni Maat nga anak ni Matatias. Si Matatias anak ni Semein nga anak ni Jose. Si Jose anak ni Juda 27 nga anak ni Joanan. Si Joanan anak ni Resa nga anak ni Zerubabel. Si Zerubabel anak ni Salatiel nga anak ni Neri. 28 Si Neri anak ni Melqui nga anak ni Adi. Si Adi anak ni Cosam nga anak ni Elmadam nga anak ni Er. 29 Si Er anak ni Josue nga anak ni Eliezer. Si Eliezer anak ni Jorim nga anak ni Matat. Si Matat anak ni Levi. 30 Si Levi anak ni Simeon nga anak ni Juda. Si Juda anak ni Jose nga anak ni Jonam. Si Jonam anak ni Eliakim 31 nga anak ni Melea. Si Melea anak ni Mena nga anak ni Matata. Si Matata anak ni Natan nga anak ni David. 32 Si David anak ni Jesse nga anak ni Obed. Si Obed anak ni Boas nga anak ni Salmon. Si Salmon anak ni Naason 33 nga anak ni Aminadab. Si Aminadab anak ni Admin nga anak ni Arni. Si Arni anak ni Hezron nga anak ni Perez. Si Perez anak ni Juda 34 nga anak ni Jacob. Si Jacob anak ni Isaac nga anak ni Abraham. Si Abraham anak ni Tera nga anak ni Nahor. 35 Si Nahor anak ni Serug nga anak ni Reu. Si Reu anak ni Peleg nga anak ni Eber. Si Eber anak ni Shela. 36 Si Shela anak ni Cainan nga anak ni Arfacsad. Si Arfacsad anak ni Sem nga anak ni Noe. Si Noe anak ni Lamec 37 nga anak ni Metusela. Si Metusela anak ni Enoc nga anak ni Jared. Si Jared anak ni Mahalalel nga anak ni Cainan. 38 Si Cainan anak ni Enos nga anak ni Set ug si Set anak ni Adan nga anak sa Dios. 1 Si Jesus nga puno sa Espiritu Santo mibiya sa Jordan. Unya gidala siya sa Espiritu Santo ngadto sa kamingawan sulod sa 40 ka adlaw 2 ug didto gitintal siya sa Yawa. Niining panahona wala mokaon si Jesus busa sa pagkatapos niini gigutom siya. 3 Unya giingnan siya sa Yawa, “Anak ka man kaha sa Dios, himoang pan kining bato.” 4 Si Jesus mitubag, “Ang Kasulatan nag-ingon, ‘Dili mabuhi ang tawo sa pan lamang.’” 5 Unya gidala siya sa Yawa ngadto sa itaas ug sa usa ka pagpamilok gipakita kaniya ang tanang gingharian sa kalibotan. 6 Miingon ang Yawa kaniya, “Ihatag ko kanimo kining tanang gahom ug bahandi. Kining tanan gitugyan kanako ug ako makahatag kang bisan kinsa nga gusto kong hatagan. 7 Maimo unya kining tanan kon mosimba ka kanako.” 8 Si Jesus mitubag, “Ang Kasulatan nag-ingon, ‘Simbaha ang Ginoo nga imong Dios ug siya lamang ang alagari!’” 9 Unya gidala siya sa Yawa ngadto sa Jerusalem ug gipahiluna siya sa kinatas-ang bahin sa Templo ug giingnan, “Anak ka man kaha sa Dios, ambak ngadto sa ubos. 10 Kay nag-ingon ang Kasulatan, ‘Ang Dios magsugo sa iyang mga anghel sa pagpanalipod kanimo.’ 11 Kini nag-ingon usab, ‘Sapnayon ka nila sa ilang mga kamot aron dili maigo sa mga bato ang imong tiil.’” 12 Si Jesus mitubag, “Ang Kasulatan nag-ingon, ‘Ayaw tintala ang Ginoo nga imong Dios!’” 13 Human si Jesus tintala sa Yawa sa tanang paagi, mibiya una kaniya ang Yawa. 14 Unya mipauli si Jesus sa Galilea ug diha kaniya ang gahom sa Espiritu Santo. Mikaylap sa tanang kasikbit nga dapit ang balita mahitungod kaniya. 15 Nagtudlo siya sulod sa ilang mga sinagoga ug gidayeg siya sa tanan. 16 Unya miadto si Jesus sa Nazaret diin siya magdako ug sumala sa iyang naandan miadto siya sa sinagoga sa Adlaw nga Igpapahulay. Mitindog siya aron pagbasa sa Kasulatan 17 ug gitunol kaniya ang basahon nga sinulat ni propeta Isaias. Gibukhad niya ang linukot nga basahon ug maoy iyang gibasa ang dapit diin nasulat kini: 18 “Ang Espiritu sa Ginoo ania kanako. Gidihogan ako niya aron pagsangyaw sa Maayong Balita ngadto sa mga kabos; gipadala ako niya aron pagsangyaw sa kagawasan ngadto sa mga binihag ug pagpahiuli sa panan-aw sa mga buta, pagpagawas sa mga dinaugdaog 19 ug pagpahibalo sa tuig nga ang Ginoo moluwas sa iyang katawhan!” 20 Unya gilukot ni Jesus ang basahon, giuli ngadto sa piniyalan ug milingkod siya. Mitutok kaniya ang tanan nga didto sa sinagoga. 21 Unya miingon siya kanila, “Natuman karong adlawa kining bahina sa kasulatan sumala sa inyong nadungog.” 22 Nakadayeg silang tanan kaniya ug nahibulong sa mga matahom nga pulong nga iyang gisulti. Miingon sila, “Dili ba anak man kini siya ni Jose?” 23 Miingon siya kanila, “Sa walay duhaduha inyong isulti kanako ang ginaingon, ‘Doktor, tambali ang imong kaugalingon.’ Moingon usab kamo kanako, ‘Himoa dinhi sa imong kaugalingong lungsod ang mga butang nga imong gihimo didto sa Capernaum sumala sa gisugilon kanamo.’ 24 Apan sultihan ko kamo nga walay propeta nga dawaton sa iyang kaugalingong lungsod. 25 Pamati kamo kanako: daghang mga biyuda sa Israel sa panahon ni Elias sa dihang walay ulan sulod sa tulo ka tuig ug tunga ug may dakong gutom sa tibuok yuta. 26 Apan wala ipadala si Elias ngadto sa bisan usa kanila kondili ngadto hinuon sa biyuda sa Sarefat sa kayutaan sa Sidon. 27 Ug may daghan usab nga sanlahon sa Israel sa panahon ni propeta Eliseo apan wala siyay bisan usa kanila nga giayo gawas kang Naaman nga taga-Siria.” 28 Sa pagkadungog nila niini, nangasuko pag-ayo ang tanan nga didto sa sinagoga. 29 Nanindog sila ug ilang giguyod si Jesus ngadto sa gawas sa lungsod ug gidala ngadto sa tumoy sa bungtod diin natukod ang ilang lungsod aron ihulog siya sa pangpang. 30 Apan miagi siya sa taliwala sa katawhan ug mipahilayo. 31 Unya miadto si Jesus sa Capernaum, usa ka lungsod sa Galilea. Sa Adlaw nga Igpapahulay nagtudlo siya sa mga tawo 32 ug nahibulong silang tanan sa paagi sa iyang pagtudlo kay may gahom man ang iyang mga pulong. 33 Didto sa sulod sa sinagoga may tawo nga giyawaan nga misinggit ug kusog, 34 “Jesus nga taga-Nazaret, unsay imong tuyo kanamo? Mianhi ka ba aron paglaglag kanamo? Nasayod ako kon kinsa ka: ikaw mao ang balaang sulugoon sa Dios!” 35 Gibadlong ni Jesus ang yawa, “Hilom ug gula sa tawo!” Gilamba sa yawa ang tawo sa atubangan nilang tanan ug unya migula kini nga wala maunsa ang tawo. 36 Nahibulong ang tanan ug nag-ingnanay, “Unsay buot ipasabot niini? May gahom kining tawhana sa paghingilin sa mga yawa!” 37 Ug mikaylap ang balita bahin kang Jesus ngadto sa tanang dapit niadtong yutaa. 38 Mibiya si Jesus sa sinagoga ug miadto sa balay ni Simon. Niadtong higayona gihilantan ang ugangang babaye ni Simon ug gihangyo nila si Jesus nga ayohon siya. 39 Miduol siya ug mibarog sa kiliran sa gihigdaan sa masakiton ug gihinginlan niya ang hilanat. Gihuwasan sa hilanat ang masakiton ug dihadiha mibangon siya ug misilbi kanila. 40 Sa pagkakilomkilom na, ang tanan nga masakiton sa nagkalainlaing balatian gidala sa mga tawo ngadto kang Jesus. Ug gihikap niya ang tagsatagsa ug giayo niya silang tanan. 41 Gikan sa daghang mga tawo, nanggula usab ang mga yawa nga nagsiyagit, “Ikaw mao ang Anak sa Dios!” Ug gibadlong ni Jesus ang mga yawa sa dili pagpanugilon kay nasayod man sila nga siya mao ang Cristo. 42 Sa pagsubang sa adlaw, mibiya si Jesus sa lungsod ug miadto sa usa ka dapit nga awaaw. Gipangita siya sa mga tawo ug sa diha nga nakit-an na nila siya, ila siyang gihangyo nga magpabilin uban kanila. 43 Apan miingon siya kanila, “Kinahanglan nga magwali ako sa Maayong Balita mahitungod sa paghari sa Dios ngadto usab sa ubang mga lungsod kay mao man kini ang katuyoan sa Dios sa iyang pagpadala kanako.” 44 Busa nagwali siya sulod sa mga sinagoga sa Judea. 1 Usa ka adlaw niana, nagtindog si Jesus sa daplin sa Lanaw sa Genesaret samtang ang mga tawo nagpunsisok kaniya aron pagpamati sa pulong sa Dios. 2 Didto sa daplin sa lanaw nakita niya ang duha ka sakayan nga gibiyaan sa mga mangingisda kay nangwaswas man sila sa ilang mga pukot. 3 Misakay si Jesus sa usa niining sakayan nga iya ni Simon ug gihangyo niya si Simon sa pagtulod niini ug diyutay ngadto sa tubig. Unya milingkod si Jesus sa sakayan ug gitudloan niya ang mga tawo. 4 Sa nakahuman na siya sa pagpanudlo, giingnan niya si Simon, “Palawod kamo ug itaktak ang inyong mga pukot aron makakuha kamo.” 5 Si Simon mitubag, “Magtutudlo, tibuok gabii kaming nangisda ug wala gayod kami nakuha apan kay sugo man nimo, akong itaktak ang mga pukot.” 6 Ilang gitaktak ang mga pukot ug daghan gayod kaayong isda ang ilang nakuha ug tungod niini ang ilang mga pukot hapit na magisi. 7 Busa gikamay nila ang ilang mga kauban didto sa laing sakayan aron moduol ug motabang kanila. Nanuol ang ilang mga kauban ug ilang gipuno pag-ayo sa isda ang duha ka sakayan ug tungod niini hapit na sila malunod. 8 Sa pagkakita ni Simon Pedro sa nahitabo, miluhod siya sa atubangan ni Jesus ug miingon, “Palayo kanako, Ginoo, kay makasasala ako!” 9 Natingala kaayo siya ug ang iyang mga kauban sa kadaghan sa isda nga ilang nakuha. 10 Natingala usab sila si Santiago ug si Juan nga mga anak ni Sebedeo ug kauban ni Simon. Unya miingon si Jesus kang Simon, “Ayaw kahadlok! Sukad karon managat ka na ug mga tawo.” 11 Ug sa nadala na nila ang mga sakayan ngadto sa baybayon, gibiyaan nila ang tanan ug misunod sila kang Jesus. 12 Usa ka higayon niana, didto si Jesus sa usa ka lungsod diin may usa ka tawo nga sanlahon. Sa iyang pagkakita kang Jesus, mihapa siya sa iyang atubangan ug nagpakiluoy nga nag-ingon, “Sir, kon buot nimo, makaayo ka kanako!” 13 Unya gihikap siya ni Jesus ug giingnan, “Buot ako! Mamaayo ka!” Dihadiha naayo ang sanlahon. 14 Ug gipasidan-an siya ni Jesus nga dili manugilon kang bisan kinsa. Ug miingon si Jesus, “Lakaw dayon ug ipakita ang imong kaugalingon ngadto sa pari. Unya paghalad sumala sa gisugo ni Moises aron pagmatuod sa tanan nga maayo ka na.” 15 Apan mikaylap hinuon pag-ayo ang balita mahitungod kang Jesus ug daghang mga tawo nangadto sa pagpamati kaniya ug aron ayohon ang ilang mga balatian. 16 Apan miadto si Jesus sa mga dapit nga awaaw ug didto nag-ampo siya. 17 Usa ka adlaw niana, samtang nagtudlo si Jesus, dihay pipila ka mga Pariseo ug mga magtutudlo sa Balaod nga naglingkod sa duol. Gikan sila sa kalungsoran sa Galilea ug Judea ug sa siyudad sa Jerusalem. Diha kang Jesus ang gahom sa Ginoo sa pag-ayo sa mga masakiton. 18 Unya may nangabot nga nagyayong ug usa ka paralitiko nga diha sa iyang higdaanan. Naningkamot sila pagsulod sa balay aron ilang ikabutang ang paralitiko sa atubangan ni Jesus. 19 Apan wala sila makasulod sa balay tungod sa kadaghan sa mga tawo. Busa ilang gidala siya ngadto sa atop ug giukab nila ang pipila ka bahin sa atop. Unya ilang gitunton ang paralitiko nga naghigda sa iyang higdaanan ngadto sa taliwala sa mga tawo diha sa atubangan ni Jesus. 20 Sa pagkakita ni Jesus sa kadako sa ilang pagsalig kaniya, miingon siya sa tawo, “Higala, gipasaylo na ang imong mga sala.” 21 Unya nakapangutana sa ilang kaugalingon ang mga magtutudlo sa Balaod ug ang mga Pariseo, “Kinsa ba kining tawhana nga nagpasipala sa Dios? Walay tawo nga makapasaylo sa mga sala kondili ang Dios lamang!” 22 Apan nasayran ni Jesus ang ilang hunahuna ug giingnan niya sila, “Nganong naghunahuna man kamo sa ingon niana? 23 Hain bay sayon, ang pag-ingon, ‘Gipasaylo na ang imong mga sala,’ o ang pag-ingon, ‘Bangon ug lakaw’? 24 Ipakita ko kaninyo nga ang Anak sa Tawo adunay gahom dinhi sa yuta aron pagpasaylo sa mga sala.” Busa iyang giingnan ang paralitiko, “Ako nagsugo kanimo: bangon, dad-a ang imong higdaanan ug pauli sa inyo!” 25 Dihadiha mitindog ang paralitiko atubangan sa tanan, gikuha niya ang iyang higdaanan ug mipauli nga nagdayeg sa Dios. 26 Natingala pag-ayo silang tanan. Ug uban sa kahadlok, ilang gidayeg ang Dios pag-ingon, “Kahibulongan gayod kaayo ang atong nakita karong adlawa!” 27 Human niini, milakaw si Jesus ug iyang nakita si Levi, usa ka maniningil sa buhis, nga naglingkod sa iyang opisina. Miingon si Jesus kaniya, “Sunod kanako.” 28 Ug mitindog si Levi, gibiyaan niya ang tanan ug misunod kaniya. 29 Unya si Levi naghimog dakong kombira sa iyang balay alang kang Jesus ug didtoy daghang maniningil sa buhis ug ubang mga tawo nga nakigsalo kanila. 30 Ang pipila ka mga Pariseo ug mga magtutudlo sa Balaod nagbagulbol batok sa mga tinun-an ni Jesus. Nangutana sila, “Nganong nakig-uban man kamo sa pagkaon ug pag-inom sa mga maniningil sa buhis ug sa mga makasasala?” 31 Si Jesus mitubag kanila, “Ang mga tawo nga walay sakit wala magkinahanglag doktor kondili ang mga masakiton lamang. 32 Wala ako moanhi aron sa pagtawag sa mga matarong kondili sa mga makasasala aron maghinulsol sila.” 33 Ug miingon sila kang Jesus, “Ang mga tinun-an ni Juan kanunay nga nagpuasa ug nag-ampo, ingon man ang mga tinun-an sa mga Pariseo. Apan ang imong mga tinun-an nangaon ug nanginom.” 34 Si Jesus mitubag, “Papuasahon ba ninyo ang mga dinapit sa kombira sa kasal samtang kauban pa nila ang pamanhonon? Dili gayod! 35 Apan moabot ang panahon nga ang pamanhonon kuhaon ug niadtong adlawa magpuasa na sila.” 36 Unya gisuginlan usab sila ni Jesus niining sambingaya: “Walay tawo nga magtabas ug usa ka bahin sa bag-ong bisti aron itapak sa daang bisti kay kon buhaton niya kini madaot ang bag-ong bisti ug ang gitapak dili mobagay sa daan. 37 Ug walay magsulod ug bag-ong bino diha sa mga daang sudlanan nga panit. Kon buhaton niya kini, ang bag-ong bino makagisi sa daang panit ug unya madaot ang sudlanan ug mausik ang bino. 38 Kinahanglan nga ang bag-ong bino maoy isulod sa bag-ong sudlanan. 39 Walay tawo nga mangandoy sa bag-ong bino tapos siya makainom sa daang bino. Moingon siya, ‘Mas maayo gayod ang daang bino.’” 1 Usa niana ka Adlawng Igpapahulay naglakaw si Jesus agi sa kaumahan sa trigo. Unya ang iyang mga tinun-an nangutlog mga uhay sa trigo ug tapos nila kini kusokusoa sa ilang mga kamot ilang gikaon ang lugas. 2 Apan pipila sa mga Pariseo miingon, “Nganong nagbuhat man kamo niana? Gidili kana sa Adlaw nga Igpapahulay sumala sa atong Balaod!” 3 Si Jesus mitubag kanila, “Wala ba kamo makabasa mahitungod sa gibuhat ni David sa dihang gigutom siya ug ang iyang mga kauban? 4 Misulod siya sa balay sa Dios ug mikuha sa pan nga hinalad ngadto sa Dios. Unya mikaon siya niini ug gihatagan usab niyag pan ang iyang mga kauban. Apan ang tanan gidid-an sa atong Balaod sa pagkaon sa pan nga hinalad ngadto sa Dios gawas lamang sa mga pari.” 5 Ug si Jesus midugang sa pag-ingon, “Ang Anak sa Tawo maoy magbuot sa angay nga buhaton sa Adlawng Igpapahulay.” 6 Sa laing Adlawng Igpapahulay, misulod si Jesus sa usa ka sinagoga ug nagtudlo. Didtoy usa ka tawo nga kimay ang tuong kamot. 7 Pipila sa mga magtutudlo sa Balaod ug mga Pariseo naniid kang Jesus kon manambal ba siya sa mga masakiton sa Adlawng Igpapahulay. Gihimo nila kini aron pagpangita ug igong katarongan aron ikasumbong nila si Jesus nga nagbuhat ug kalapasan. 8 Apan nahibalo si Jesus sa ilang gihunahuna ug iyang giingnan ang tawo nga kimay, “Tindog ug dali ngari sa atubangan.” Ug mitindog ang tawo ug mibarog didto. 9 Unya miingon si Jesus kanila, “Pangutan-on ko kamo: Unsa ba ang gitugot sa atong Balaod nga mahimong buhaton nato sa Adlawng Igpapahulay? Ang pagtabang ba o ang pagdaot? Ang pagluwas ba sa kinabuhi sa tawo o ang pagpatay?” 10 Gilibot niya pagtan-aw silang tanan ug unya gisultihan niya ang tawo, “Ituy-od ang imong kamot.” Ug gituy-od sa tawo ang iyang kamot ug naayo kini. 11 Apan napungot sila pag-ayo ug nagsabot unsay ilang buhaton kang Jesus. 12 Niadtong panahona mitungas si Jesus sa usa ka bungtod aron pag-ampo ug sa tibuok gabii nag-ampo siya sa Dios. 13 Sa pagkabuntag na, gitawag niya ang iyang mga tinun-an ug gipili niya ang 12 kanila nga ginganlan niyag apostoles: 14 si Simon (nga iyang ginganlag Pedro) ug ang iyang igsoon nga si Andres, si Santiago ug si Juan, si Felipe ug si Bartolome, 15 si Mateo ug si Tomas, si Santiago nga anak ni Alfeo ug si Simon (ang gitawag nga Patriyota), 16 si Judas nga anak ni Santiago ug si Judas Iscariote, ang nahimong mabudhion. 17 Milugsong si Jesus gikan sa bungtod kuyog sa iyang mga apostoles. Mitindog siya sa usa ka dapit nga patag kauban sa panon sa iyang mga tinun-an. Didto usab may dakong panon sa mga tawo nga gikan sa tibuok Judea ug Jerusalem ug sa mga siyudad sa kabaybayonan sa Tiro ug sa Sidon. 18 Nangadto sila kang Jesus aron pagpamati kaniya ug aron ayohon sila sa ilang mga balatian. Nangadto usab ang gipangyawaan ug nangaayo sila. 19 Naninguha ang tanang tawo sa paghikap kang Jesus kay gikan kaniya migula ang gahom nga nag-ayo kanilang tanan. 20 Unya mitan-aw si Jesus sa iyang mga tinun-an ug miingon, “Bulahan kamong mga kabos kay maghari ang Dios kaninyo! 21 “Bulahan kamong mga gigutom karon kay kamo pagabusgon! “Bulahan kamo nga karon naghilak kay kamo mangatawa ra unya! 22 “Bulahan kamo kon ang mga tawo magdumot, magsalikway ug magbugalbugal kaninyo! Bulahan kamo kon sila mag-ingon nga kamo mga daotan tungod sa Anak sa Tawo! 23 Paglipay kamo kon mahitabo kini ug pagsayaw sa kasadya kay dako ang ganti nga gitagana alang kaninyo didto sa langit. Kay ang ilang mga katigulangan naghimo sa ingon ngadto sa mga propeta. 24 “Apan alaot kamo nga mga dato kay napahimuslan na ninyo ang kinabuhi nga hayahay! 25 “Alaot kamo nga mga busog karon kay kamo unya gutomon! “Alaot kamo nga karon nangatawa kay kamo unya magbangotan ug maghilak! 26 “Alaot kamo kon magdayeg kaninyo ang tanang mga tawo kay mao usab kini ang gibuhat sa ilang mga katigulangan ngadto sa mga mini nga propeta. 27 “Apan sultihan ko kamo nga namati kanako: higugmaa ninyo ang inyong mga kaaway ug buhata ang maayo alang niadtong nagdumot kaninyo. 28 Panalangini ang motunglo kaninyo ug pag-ampo kamo alang sa nagdaugdaog kaninyo. 29 Kon may mosagpa sa inyong aping, ipasagpa usab ang pikas. Ug kon adunay moilog sa inyong kupo, ihatag usab ang inyong sinina. 30 Hatagi ninyo ang tanan nga mangayo ug kon may mokuha sa inyong butang, ayaw na kinig bawia. 31 Buhata ngadto sa mga tawo ang gusto ninyo nga buhaton nila nganha kaninyo. 32 “Kon mao ray higugmaon ninyo sila nga nahigugma kaninyo, nganong magpaabot pa man kamog panalangin? Bisan gani ang mga makasasala nahigugma man niadtong nahigugma kanila! 33 Ug kon mao ray buhatan ninyog maayo kadtong nagbuhat kaninyog maayo, nganong magpaabot pa man kamog panalangin? Bisan gani ang mga makasasala nagbuhat man niana! 34 Ug kon mao ray inyong pahulamon kadtong inyong gituohan nga makabayad, nganong magpaabot pa man kamog panalangin? Bisan gani ang mga makasasala magpahulam man ngadto sa mga makasasala ug magpaabot sila nga bayran sa samang kantidad! 35 Higugmaa hinuon ninyo ang inyong mga kaaway ug buhata ang maayo ngadto kanila! Pahulama sila sa walay pagpaabot nga bayran kay sa ingon niini dako ang ganti nga inyong madawat ug kamo mahimong mga anak sa Labing Halangdong Dios. Kay siya maayo ngadto sa mga dili mapasalamaton ingon man sa mga daotan. 36 Busa pagmaluluy-on kamo sama nga maluluy-on ang inyong Amahan. 37 “Ayaw kamo paghukom sa inyong isigkatawo ug kamo dili hukman sa Dios. Ayaw pakasad-a ang uban ug kamo dili pakasad-on. Pasayloa sila ug kamo pasayloon usab. 38 Panghatag kamo sa inyong isigkatawo ug kamo hatagan. Madawat ninyo ang hustong takos ug sobra pa gani nga mag-awas kini! Ang sudlanan nga inyong gamiton alang sa uban mao usab ang gamiton alang kaninyo.” 39 Ug gisultihan sila ni Jesus niining sambingaya: “Ang buta dili makaagak sa laing buta. Kon buhaton niya kini, mangahulog silang duha sa kanal. 40 Walay tinun-an nga labaw sa iyang magtutudlo. Apan kon ang tinun-an hingpit nang nakat-on sa tanang gikatudlo kaniya, mahisama siya sa iyang magtutudlo. 41 “Nganong nagtan-aw ka man sa puling sa imong isigkatawo apan wala mo tagda ang troso diha sa imong mata? 42 Unsaon mo man pag-ingon sa imong isigkatawo, ‘Ambi, akoy pakuhaa sa imong puling,’ nga wala ka man gani makakita sa troso nga anaa sa imong kaugalingong mata? Tigpakaaron-ingnon! Kuhaa una ang troso nga anaa sa imong mata aron makakita ka pag-ayo ug makuha mo ang puling sa imong isigkatawo. 43 “Ang maayo nga kahoy dili mamungag walay pulos nga bunga. Ang masakiton nga kahoy dili usab mamungag maayong bunga. 44 Ang matag usa ka kahoy maila sa kaugalingon niyang bunga. Dili ka makapupo ug igos gikan sa sampinit o ubas gikan sa kadyapa. 45 Ang maayong tawo magsultig maayo gikan sa maayong mga butang nga anaa sa iyang kasingkasing. Apan ang tawo nga daotan magbuhat ug daotan gikan sa mangil-ad nga mga butang nga anaa sa iyang kasingkasing. Kay kon unsa ang anaa sa kasingkasing sa tawo mao usab ang iyang isulti. 46 “Nganong nagtawag man kamo kanakog, ‘Ginoo, Ginoo,’ nga dili man kamo mobuhat sa akong gisugo kaninyo? 47 Ipakita ko kaninyo sa unsa mahisama ang tawo nga moduol kanako unya mamati sa akong gisulti ug motuman niini. 48 Sama siya sa tawo nga nagtukod ug balay. Nagkalot siyag lawom ug gipahiluna niya ang sukaranan diha sa ibabaw sa bato. Sa dihang mibaha ang suba ug mihasmag niining balaya, wala kini matay-og kay maayo man nga pagkatukod. 49 Apan ang tawo nga namati sa akong gisulti ug dili motuman niini mahisama sa usa ka tawo nga nagtukod ug balay diha sa yuta nga wala niya butangig sukaranan. Sa dihang mihasmag niini ang baha, napukan dayon kini ug hingpit ang pagkagun-ob sa maong balay!” 1 Human si Jesus makasulti niining tanan ngadto sa katawhan, miadto siya sa Capernaum. 2 Didto may usa ka Romanhong opisyal nga may sulugoon nga bililhon kaayo kaniya. Masakiton ug himalatyon ang maong sulugoon. 3 Sa pagkadungog sa opisyal mahitungod kang Jesus, nagsugo siyag mga kadagkoan sa mga Judio sa paghangyo kang Jesus nga moadto siya aron ayohon ang iyang sulugoon. 4 Unya miadto sila kang Jesus ug nagpakiluoy pag-ayo kaniya nga nag-ingon, “Kining tawhana angay gayod nga imong tabangan. 5 Gihigugma niya ang atong nasod ug nagtukod pa gani siyag sinagoga alang kanato.” 6 Busa mikuyog si Jesus kanila. Apan sa nagkaduol na sila sa balay, gisugo sa opisyal ang iyang mga higala pagtagbo kang Jesus ug pag-ingon, “Sir, ayaw na lang paghago kay dili ako angay sa pagdawat kanimo sa akong balay. 7 Ug mao man gani hinungdan nga wala gyod ko mangahas sa pagduol kanimo. Isulti lamang nga mamaayo ang akong sulugoon ug mamaayo siya. 8 Ilalom usab ako sa gahom sa labawng mga opisyal ug aduna akoy mga sundalo nga ubos sa akong pagmando. Kon sugoon ko ang usa ka sundalo sa pag-adto didto, moadto siya. Kon sugoon ko ang laing sundalo sa pagduol kanako, moduol siya. Ug kon sugoon ko ang akong ulipon sa pagbuhat niini, mobuhat siya.” 9 Nahibulong si Jesus sa iyang pagkadungog niini. Unya miatubang siya sa mga tawo nga mikuyog kaniya ug miingon, “Wala pa gayod ako makakaplag ug pagtuo nga sama niini bisan gani sa Israel!” 10 Namalik ang mga sinugo sa opisyal ngadto sa iyang balay ug ilang nakita nga maayo na ang iyang sulugoon. 11 Unya wala madugay, miadto si Jesus sa lungsod sa Nain. Mikuyog kaniya ang iyang mga tinun-an ug ang usa ka dakong panon sa mga tawo. 12 Sa pag-abot niya sa ganghaan sa lungsod, mao gayoy paggula sa mga tawo aron maglubong ug minatay. Ang minatay bugtong anak nga lalaki sa usa ka biyuda ug mikuyog kaniya ang daghang mga tawo gikan sa lungsod. 13 Sa pagkakita ni Jesus sa biyuda, naluoy siya ug miingon sa babaye, “Ayaw paghilak.” 14 Unya miduol si Jesus ug gihikap niya ang lungon ug mihunong ang mga tawo nga nagyayong sa lungon. Unya miingon si Jesus, “Dong, bangon!” 15 Mibangon ang batan-on nga patay na unta ug misulti. Ug gitugyan siya ni Jesus ngadto sa iyang inahan. 16 Nahadlok ug nahibulong ang tanan ug gidayeg nila ang Dios nga nag-ingon, “Usa ka gamhanang propeta ang ania uban kanato! Ang Dios mipadayag ug pagtagad sa iyang katawhan!” 17 Mikaylap sa tibuok Judea ug sa kasikbit nga kayutaan ang maong balita mahitungod kang Jesus. 18 Si Juan gibalitaan sa iyang mga tinun-an mahitungod niining mga butanga. Unya gitawag ni Juan ang duha kanila 19 ug gipaadto niya sila sa Ginoo aron pagpangutana kaniya, “Ikaw ba ang giingon nga moanhi o magpaabot pa ba kamig lain?” 20 Sa ilang pag-abot didto kang Jesus, miingon sila, “Gipaanhi kami ni Juan nga Magbubunyag aron pagpangutana kanimo kon ikaw ba ang iyang giingon nga moanhi o magpaabot pa ba kamig lain?” 21 Niadto gayong higayona nag-ayo si Jesus sa daghang mga tawo sa ilang mga balatian ug mga sakit. Nag-ayo usab siya sa mga giyawaan ug naghatag ug panan-aw sa mga buta. 22 Unya gitubag niya ang mga sinugo ni Juan, “Pauli kamo ug suginli si Juan sa inyong nakita ug nadungog. Ang mga buta nakakita, ang mga bakol nakalakaw, ang mga sanlahon nahinlo na, ang mga bungol nakadungog, ang mga minatay nabuhi ug ang Maayong Balita giwali ngadto sa mga kabos. 23 Bulahan kadtong wala magduhaduha kanako!” 24 Sa nakalakaw na ang mga sinugo ni Juan, misulti si Jesus sa katawhan mahitungod kang Juan, “Sa pag-adto ninyo kang Juan didto sa kamingawan, unsa bay inyong gipaabot nga makita? Sagbot ba nga gipilaypilay sa hangin? 25 Unsa ba gayod ang inyong giadto aron tan-awon? Usa ba ka tawo nga maanindot ug pamisti? Sila nga maanindot ug pamisti ug nagpuyo nga haruhay atua sa mga palasyo! 26 Unsa ba gayod ang inyong giadto aron tan-awon? Propeta ba? Mao gayod! Sultihan ko kamo nga labaw pa sa propeta ang inyong nakita. 27 Kay si Juan mao ang gipasabot sa nasulat sa kasulatan nga nag-ingon: ‘Ania ang akong sinugo, nag-ingon ang Dios, ipadala ko siya una kanimo aron andamon niya ang dalan alang kanimo.’ 28 Sultihan ko kamo nga si Juan labaw kay kang bisan kinsa nga natawo. Apan siya nga labing ubos sa Gingharian sa Dios labaw pa kay kang Juan.” 29 Namati kaniya ang tanang mga tawo ug ang mga kobrador sa buhis. Sila miila nga ang sugo sa Dios matarong ug sila nagpabunyag kang Juan. 30 Apan gisalikway sa mga Pariseo ug sa mga magtutudlo sa Balaod ang tuyo sa Dios kanila ug wala sila magpabunyag kang Juan. 31 Si Jesus mipadayon pagsulti, “Karon, sa unsa ko itandi ang katawhan niining panahona? Sa unsa sila nahisama? 32 Sama sila sa kabataan nga nagyampungad sa merkado. Ang usa ka pundok mosinggit ngadto sa laing pundok, ‘Nagtugtog kami ug honi apan wala kamo mosayaw! Nag-awit kami ug alawiton sa paglubong apan wala kamo magminatay!’ 33 Mianhi si Juan nga Magbubunyag ug wala siya mokaon ug pan ug wala moinom ug bino unya miingon kamo nga, ‘Giyawaan siya!’ 34 Mianhi ang Anak sa Tawo ug siya mikaon ug miinom unya miingon na usab kamo, ‘Tan-awa, dako siyag kaon ug palahubog! Higala pa gyod siya sa mga maniningil sa buhis ug sa mga makasasala.’ 35 Apan bisan pa niini, ang kaalam sa Dios giila nga tinuod sa tanan nga midawat niini.” 36 Unya may usa ka Pariseo nga midapit kang Jesus sa pagpangaon. Busa miadto si Jesus sa balay sa Pariseo ug nakigsalo kaniya. 37 Niadtong lungsora may usa ka babaye nga daotag kinabuhi. Sa iyang pagkadungog nga si Jesus nagkaon didto sa balay sa Pariseo, miadto siya dala ang usa ka tibod nga alabastro nga puno sa pahumot. 38 Samtang diha siya sa luyo sa tiilan ni Jesus, mihilak siya ug nahumod sa iyang mga luha ang mga tiil ni Jesus. Unya gipahiran niya sa iyang buhok ang mga tiil ni Jesus ug gihagkan ug gibuboan sa pahumot. 39 Sa pagkakita niini sa Pariseo nga nagdapit kang Jesus, miingon siya sa iyang kaugalingon, “Kon tinuod pa nga propeta kining tawhana, makaila unta siya kon kinsa kining babaye nga mihikap kaniya ug unsa kadaotan ang iyang kinabuhi!” 40 Apan miingon si Jesus kaniya, “Simon, aduna akoy isulti kanimo.” Si Simon mitubag, “Sigi, Magtutudlo, sultihi ako.” 41 Miingon si Jesus, “May duha ka tawo nga nakautang sa usa ka tigpahulam ug kuwarta. Ang usa nakautang ug 500 ka denario ug ang usa 50 ka denario. 42 Apan kay silang duha dili man makabayad, gipapas na lamang sa nagpahulam ang ilang mga utang. Karon, kinsa man sa duha ang labaw nga mahigugma sa nagpahulam kanila?” 43 Mitubag si Simon, “Sa akong hunahuna, kadtong dakog utang.” “Husto ang imong tubag,” matod ni Jesus. 44 Unya milingi siya sa babaye ug miingon kang Simon, “Nakita mo ba kining bayhana? Mianhi ako sa inyo ug wala mo ako hatagig tubig aron ihugas sa akong mga tiil apan gihugasan niya ang akong mga tiil sa iyang mga luha ug gipahiran sa iyang buhok. 45 Wala mo ako hagki sa imong pagdawat kanako apan siya nagsigig halok sa akong mga tiil sukad sa akong pag-abot. 46 Wala mo dihogi ug lana ang akong ulo apan iyang gidihogan ug pahumot ang akong mga tiil. 47 Busa sultihan ko ikaw nga ang daghan niyang mga sala gipasaylo. Tungod niini, dako ang gugma nga iyang gipakita. Apan kinsa kadtong gipasaylo sa diyutay lamang nga mga sala nagpakita ug diyutay usab nga paghigugma.” 48 Unya giingnan ni Jesus ang babaye, “Gipasaylo na ang imong mga sala.” 49 Ug ang uban nga didto sa kan-anan nakapangutana sa ilang kaugalingon, “Kinsa ba kining tawhana nga nagpasaylo man gani ug mga sala?” 50 Apan miingon si Jesus sa babaye, “Ang imong pagtuo nagluwas kanimo. Pauli nga malinawon.” 1 Wala madugay, miadto si Jesus sa kalungsoran ug sa kabalangayan diin nagwali siya sa Maayong Balita mahitungod sa paghari sa Dios. Mikuyog kaniya ang 12 ka tinun-an 2 ug pipila sa mga babaye nga naayo gikan sa daotang mga espiritu ug sa mga balatian. Sila mao si Maria (nga ginganlag Magdalena) nga gikan kaniya gipagula ang pito ka yawa; 3 si Juana, ang asawa ni Cusa nga opisyal ni Herodes; si Susana ug daghan pang mga babaye nga mitabang kang Jesus ug sa iyang mga tinun-an pinaagi sa ilang katigayonan. 4 Daghang mga tawo nga gikan sa kalungsoran ang nangadto kang Jesus ug sa nagkapundok na sila iyang gisugilon kining sambingaya: 5 “May usa ka tawo nga miadto sa uma aron pagpugas ug mga binhi. Samtang nagsabod siya, pipila sa mga binhi nahulog diha sa agianan. Gitunobtunoban kini sa mga tawo ug gituka sa mga langgam. 6 Ang uban nahulog sa yutang batoon ug sa pagturok niini, nalaya kay walay tubig ang yuta. 7 Ang ubang binhi nahulog dapit sa mga tunokong sagbot. Ang mga tunokong sagbot mitubo uban sa binhi ug mituok niini. 8 Ug ang ubang binhi nahulog sa maayong yuta. Mitubo kini ug namungag 100 ka pilo.” Unya midugang si Jesus pag-ingon, “Busa pamati kon may dalunggan kamo!” 9 Unya nangutana ang mga tinun-an ni Jesus unsay kahulogan sa maong sambingay. 10 Ug mitubag si Jesus, “Ang pagsabot sa mga tinago mahitungod sa paghari sa Dios gihatag na kaninyo. Apan sa uban gihatag kini pinaagi sa sambingay aron kon motan-aw sila, dili sila makakita ug kon mamati sila, dili sila makasabot. 11 “Mao kini ang kahulogan sa sambingay: ang binhi mao ang pulong sa Dios. 12 Ang mga binhi nga nahulog sa agianan mao kadtong mga tawo nga nakadungog sa pulong sa Dios. Apan mitungha ang Yawa ug misakmit niini gikan sa ilang kasingkasing aron dili sila motuo ug maluwas. 13 Ang mga binhi nga nahulog sa yutang batoon mao kadtong nakadungog sa mensahe ug malipayong midawat niini. Apan wala kini makagamot. Mituo lamang sila sa makadiyot ug unya namiya sa panahon sa pagsulay. 14 Ang mga binhi nga nahulog dapit sa mga tunokong sagbot mao kadtong namati sa pulong sa Dios. Apan ang mga kabalaka ug mga bahandi ingon man ang mga kahilayan niining kinabuhia mituok kanila ug tungod niini ang ilang mga bunga piyasot. 15 Apan ang mga binhi nga nahulog sa maayong yuta mao kadtong nakadungog sa mensahe ug kinasingkasing nga midawat ug mituman niini ug mapailubong nagpadayon hangtod nga namunga sila. 16 “Walay magdagkot ug suga aron lamang tabonan o ibutang ilalom sa higdaanan kondili iya hinuong ibutang sa tungtonganan aron makakita sa kahayag ang mosulod sa balay. 17 “Kay ang tanan nga gitagoan makit-an ug ang tanan nga gililong mabutyag. 18 “Busa pagmatngon kamo sa inyong pagpamati kay kadtong aduna hatagan pag dugang apan ang walay iya kuhaan bisan pa gani sa iyang giisip nga iyaha.” 19 Unya miadto kang Jesus ang iyang inahan ug mga igsoong lalaki apan wala sila makaduol kaniya tungod sa kadaghan sa mga tawo. 20 Ug may miingon kang Jesus, “Atua nagtindog sa gawas ang imong inahan ug mga igsoong lalaki ug buot silang makigkita kanimo.” 21 Miingon si Jesus kanilang tanan, “Ang akong inahan ug mga igsoon mao kadtong mamati sa pulong sa Dios ug magtuman niini.” 22 Usa ka adlaw niana, misakay si Jesus sa sakayan uban sa iyang mga tinun-an ug miingon siya kanila, “Manabok kita sa lanaw.” Busa migikan sila. 23 Samtang naglawig sila, nakatulog si Jesus. Unya mihuros ang usa ka kusog nga unos ug nasudlag tubig ang sakayan busa namiligro sila pag-ayo. 24 Unya nanuol ang mga tinun-an kang Jesus ug ilang gipukaw nga nag-ingon, “Magtutudlo, Magtutudlo, hapit na kita malunod!” Mibangon si Jesus ug gipahunong niya ang kusog nga hangin ug ang dagkong mga balod. Milurang kini ug mibanos ang kalinaw. 25 Ug miingon siya sa mga tinun-an, “Hain na ba ang inyong pagsalig?” Apan natingala sila ug nalisang ug nag-ingnanay, “Kinsa ba kining tawhana? Gipahunong niya ang hangin ug ang mga balod ug mihunong sila!” 26 Mipadayon silag lawig ngadto sa kayutaan sa mga Gerasenhon nga didto sa tabok sa lanaw sa Galilea. 27 Sa pagkawas ni Jesus, gisugat siyag usa ka tawo nga giyawaan nga gikan sa lungsod. Kining tawhana wala na magsul-ob ug bisti sa dugayng panahon ug didto na magpuyo sa mga langub nga gihimong lubnganan. 28 Sa pagkakita niya kang Jesus misiyagit siya, unya mihapa sa iyang atubangan ug miingon sa kusog nga tingog, “Jesus, Anak sa Labing Halangdong Dios! Unsa may tuyo mo kanako? Ayaw intawon ako pagsakita!” 29 Gisulti niya kini tungod kay nagsugo man gud si Jesus sa yawa sa paggula gikan kaniya. Kining tawhana kadaghan na atakiha sa yawa ug bisan ganig bilanggoon siya ug kadenahan ang iyang mga kamot ug mga tiil, bugtoon niya ang kadena ug dad-on siya sa yawa ngadto sa dapit nga awaaw. 30 Nangutana si Jesus kaniya, “Unsay imong ngalan?” Ug siya mitubag, “Panon” (tungod kay daghang mga yawa nga misulod kaniya). 31 Unya nagpakiluoy ang mga yawa kang Jesus nga dili unta sila paambakon sa bung-aw. 32 Sa dapit nga dili layo may usa ka dakong panon sa mga baboy nga nanag-ungad sa bakilid. Ang mga yawa mihangyo kang Jesus nga tugotan sila nga mosulod sa mga baboy ug miuyon si Jesus. 33 Busa ang mga yawa nanggula sa tawo ug nanulod sa mga baboy. Ang tibuok panon nanagan sa ilang pagdulhog sa bakilid ug nangambak sa pangpang ngadto sa lanaw ug nangalumos. 34 Ang mga tawo nga nag-atiman sa mga baboy nakakita sa nahitabo busa nanagan sila ug nanugilon niini didto sa lungsod ug kabalangayan. 35 Nangadto ang mga tawo aron pagsusi sa nahitabo. Miduol sila kang Jesus ug nakaplagan nila nga naglingkod sa tiilan ni Jesus ang tawo nga kaniadto giyawaan ug karon may bisti na ug maayo na ug panimuot. Ug nahadlok silang tanan! 36 Sila nga nakasaksi sa nahitabo misugilon giunsa pag-ayo ang tawo nga giyawaan. 37 Unya ang tibuok panon sa mga tawo gikan sa kayutaan sa mga Gerasenhon mihangyo kang Jesus sa pagpahawa tungod sa hilabihan nilang kahadlok. Busa misakay si Jesus sa sakayan ug mipahawa. 38 Ang tawo nga gigulaan sa mga yawa mihangyo kang Jesus, “Pakuyoga ako.” Apan miingon si Jesus kaniya, 39 “Pauli sa inyo ug isugilon ang gibuhat sa Dios kanimo.” Ug milakaw ang tawo sa tibuok lungsod ug gisugilon niya ang gibuhat ni Jesus kaniya. 40 Sa pagbalik ni Jesus sa pikas nga daplin sa lanaw, ang mga tawo mahinangpong midawat kaniya tungod kay nagpaabot man silang tanan kaniya. 41 Unya miabot ang usa ka tawo nga ginganlag Jairo nga usa ka opisyal sa ilang sinagoga. Mihapa siya sa tiilan ni Jesus ug mihangyo kaniya nga moadto sa iyang balay 42 tungod kay himalatyon man ang iyang bugtong anak nga babaye nga nagpanuigon ug 12. Samtang naglakaw si Jesus, nagpunsisok libot kaniya ang mga tawo. 43 Dihay usa ka babaye nga 12 na ka tuig nga nag-antos sa pagsigi ug dugo. Nagasto na niya ang tanan niyang katigayonan sa pagpatambal apan wala gayod siya maayo. 44 Unya miduol siya sa luyo ni Jesus, mihikap sa sidsid sa iyang kupo ug dihadiha mihunong ang iyang pagdugo. 45 Nangutana si Jesus, “Kinsay mihikap kanako?” Nangambot ang tanan apan miingon si Pedro, “Magtutudlo, daghan kaayong mga tawo nga naglibot ug nagpunsisok kanimo!” 46 Apan si Jesus miingon, “Adunay mihikap kanako kay gibati ko nga may migulang gahom gikan kanako.” 47 Sa dihang nakita sa babaye nga nahibaw-an siya, miduol siya nga nagkurog ug mihapa sa tiilan ni Jesus. Ug sa atubangan sa tanan, gisugilon niya kang Jesus nganong mihikap siya kaniya ug nga dihadiha naayo siya. 48 Unya misulti si Jesus kaniya, “Anak, ang imong pagsalig nag-ayo kanimo. Pauli nga malinawon.” 49 Samtang nagsulti si Jesus niini, miabot ang usa ka tawo gikan sa balay sa opisyal. Iyang giingnan si Jairo, “Patay na ang imong anak, busa ayaw nag samoka ang Magtutudlo.” 50 Apan nakadungog si Jesus niini ug iyang giingnan si Jairo, “Ayaw kabalaka! Salig lamang ug maayo ang imong anak.” 51 Sa pag-abot ni Jesus sa balay, wala siyay laing gitugotan nga mosulod kuyog kaniya gawas kang Pedro, kang Juan, kang Santiago ug sa mga ginikanan sa bata. 52 Ang tanan nga diha sa balay naghilak ug nagminatay tungod sa bata. Apan miingon si Jesus, “Ayaw kamo paghilak kay ang bata wala mamatay kondili natulog lamang!” 53 Ug gibugalbugalan nila si Jesus tungod kay nasayod man sila nga namatay gayod ang bata. 54 Apan gigunitan ni Jesus ang kamot sa bata ug miingon siya, “Inday, bangon!” 55 Ug nabuhi ang bata ug mibangon dayon. Unya misugo si Jesus kanila nga pakan-on ang bata. 56 Hilabihan ang kahibulong sa mga ginikanan sa bata apan gipahimangnoan sila ni Jesus nga dili isugilon kang bisan kinsa ang nahitabo. 1 Gitigom ni Jesus ang 12 ka tinun-an ug iyang gihatagan silag gahom ug awtoridad sa paghingilin sa tanang mga yawa ug sa pag-ayo sa mga sakit. 2 Unya gisugo niya sila aron magsangyaw mahitungod sa paghari sa Dios ug mag-ayo sa mga masakiton. 3 Miingon siya kanila, “Sa inyong panaw, ayaw kamo pagdalag bisan unsa: sungkod man o bag o pagkaon o salapi ug bisan ganig ilisan. 4 Bisan asang balaya nga kamo dawaton, pabilin kamo didto hangtod sa inyong pagbiya niadtong lungsora. 5 Ug bisan diin nga dili kamo dawaton, biya nianang lungsora ug taktaka ang abog sa inyong mga tiil agig pasidaan kanila.” 6 Migikan ang mga tinun-an ug miadto sa tanang balangay. Nagsangyaw sila sa Maayong Balita ug giayo nila ang mga masakiton. 7 Si Herodes nga maoy nagmando sa Galilea nakadungog mahitungod sa tanang nanghitabo ug nalibog siya pag-ayo kay may mga tawo man nga nag-ingon nga nabanhaw si Juan nga Magbubunyag. 8 Nag-ingon usab ang uban nga mibalik si Elias, samtang ang uban pa gayod miingon nga nabuhi ang usa sa mga propeta kaniadto. 9 Miingon si Herodes, “Gipapunggotan ko na si Juan apan kinsa man diay kining tawhana nga daghan mang butang ang akong hidunggan mahitungod kaniya?” Ug nagtinguha siya sa pagpakigkita kang Jesus. 10 Namalik ang mga apostoles ug misugilon sila kang Jesus sa tanan nilang nahimo. Unya gidala niya sila ug nangadto nga sila ra sa usa ka lungsod nga ginganlag Betsaida. 11 Sa pagkasayod sa mga tawo niini, misunod sila kaniya. Giabiabi sila ni Jesus ug gisuginlan mahitungod sa paghari sa Dios ug giayo niya ang mga masakiton. 12 Sa nagsalop na ang adlaw, nanuol kang Jesus ang 12 ka tinun-an ug miingon, “Paadtoa ang mga tawo sa kasikbit nga mga balangay ug kaumahan aron mangitag pagkaon ug abotanan kay hilit kining dapita.” 13 Apan miingon si Jesus kanila, “Kamo ang maghatag kanilag pagkaon.” Sila nanubag, “Lima ra ka pan ug duha ka isda ang ania kanamo. Buot ka ba nga manglakaw kami ug mamalit ug pagkaon alang niining mga tawhana?” 14 (Didto may mga 5,000 ka lalaki.) Unya miingon si Jesus sa iyang mga tinun-an, “Palingkora ang mga tawo ug papundoka sa tinag-50.” 15 Gituman kini sa mga tinun-an ug gipalingkod silang tanan. 16 Gikuha ni Jesus ang lima ka pan ug duha ka isda ug mihangad siya sa langit ug nagpasalamat sa Dios. Unya gipikaspikas niya ang pan ug gihatag niya kini sa mga tinun-an aron ilang iapod-apod sa mga tawo. 17 Nangaon ug nangabusog silang tanan. Ug human niini nakahipos ang mga tinun-an ug 12 ka bukag nga salin sa mga tawo. 18 Usa ka higayon niana, nag-ampo si Jesus nga nag-inusara samtang diha lamang sa duol ang iyang mga tinun-an. Unya nangutana siya kanila, “Kinsa man kuno ako sumala sa sulti sa mga tawo?” 19 Nanubag sila, “Nag-ingon ang uban nga ikaw mao si Juan nga Magbubunyag. Nag-ingon usab ang uban nga ikaw mao si Elias samtang ang uban pa gayod nag-ingon nga ikaw usa sa mga propeta kaniadto nga nabanhaw.” 20 “Apan kamo, unsa may inyong ikasulti? Kinsa man ako?” nangutana siya kanila. Mitubag si Pedro, “Ikaw mao ang Mesiyas nga pinadala sa Dios!” 21 Apan gipasidan-an sila ni Jesus nga dili gayod manugilon niini kang bisan kinsa. 22 Ug miingon siya, “Ang Anak sa Tawo kinahanglan nga mag-antos pag-ayo ug isalikway sa mga pangulo sa mga Judio, sa mga kadagkoan sa mga pari ug sa mga magtutudlo sa Balaod. Patyon siya ug banhawon sa ikatulo ka adlaw.” 23 Ug miingon siya sa tanan, “Kon may buot mosunod kanako, kinahanglan nga magdumili siya sa iyang kaugalingon, magpas-an sa iyang krus sa tanang adlaw ug magsunod kanako. 24 Kay ang buot magluwas sa iyang kinabuhi kawad-an hinuon niini apan ang kawad-an sa iyang kinabuhi tungod kanako magluwas niini. 25 Unsa may makuha sa tawo kon maiya ang tibuok kalibotan apan mawala ang iyang kinabuhi o silotan siya? Wala gayod! 26 Kon ako ug ang akong pagtulon-an ikaulaw sa usa ka tawo, siya usab ikaulaw unya sa Anak sa Tawo sa iyang pagbalik diha sa iyang himaya ug sa himaya sa Amahan ug sa balaang mga anghel. 27 Timan-i kini: adunay pipila dinhi nga dili mamatay hangtod nga makita nila nga maghari na ang Dios.” 28 Mga usa ka semana human si Jesus magsulti niining mga butanga, gidala niya si Pedro, si Juan ug si Santiago ug nanungas sila sa usa ka bungtod aron mag-ampo. 29 Samtang nag-ampo siya, nausab ang iyang panagway ug misilaw sa kaputi ang iyang sapot. 30 Ug sa kalit mitungha ang duha ka tawo ug nakigsulti kaniya. Sila mao si Moises ug si Elias 31 nga mipakita uban sa langitnong himaya ug nakigsulti kang Jesus mahitungod sa iyang kamatayon didto sa Jerusalem. 32 Nahikatulog pag-ayo si Pedro ug ang iyang mga kauban apan nahigmata sila ug nakakita sa himaya ni Jesus ug sa duha ka tawo nga nagbarog tupad kaniya. 33 Samtang mibiya kang Jesus ang duha ka tawo, miingon si Pedro kaniya, “Magtutudlo, maayo gayod nga ania kita dinhi. Magpabarog kita ug tulo ka tolda: usa alang kanimo, usa alang kang Moises ug usa alang kang Elias.” (Sa tinuoray wala siya makasabot sa iyang gipanulti.) 34 Samtang nagsulti pa siya, mitungha ang usa ka panganod ug milandong kanila ug nangahadlok ang mga tinun-an sa diha nga ang panganod mitabon kanila. 35 Unya may tingog gikan sa panganod nga miingon, “Kini mao ang akong Anak nga akong gipili. Pamatia ninyo siya.” 36 Sa pagkahanaw na sa tingog, si Jesus na lamang ang nahibilin. Wala magsaba ang mga tinun-an mahitungod niining tanan ug niadtong higayona wala silay gisuginlan sa bisan unsang butang nga ilang nakita. 37 Sa pagkasunod adlaw nanglugsong sila gikan sa bungtod ug misugat kang Jesus ang usa ka dakong panon sa mga tawo. 38 Unya gikan sa pundok may usa ka tawo nga misinggit, “Magtutudlo, tan-awa intawon ang akong anak nga lalaki! Bugtong ko siyang anak. 39 Moataki kaniya ang usa ka espiritu ug mokalit lang siyag singgit ug mokirig nga magbula ang baba. Gipaantos siya niini pag-ayo ug halos dili na lang mobiya kaniya. 40 Gihangyo ko ang imong mga tinun-an paghingilin sa espiritu apan wala sila makahimo.” 41 Si Jesus mitubag, “Pagkawalay pagtuo ug pagkahiwi sa inyong hunahuna! Magsigi na ba lang akog uban-uban kaninyo? Magsigi na ba lang akog pailob kaninyo?” Unya miingon siya sa tawo, “Dad-a dinhi ang imong anak.” 42 Sa pagduol sa bata, gibunal siya sa yawa ngadto sa yuta ug gipakirig siya. Gipagula ni Jesus ang yawa, giayo niya ang bata ug giuli ngadto sa amahan niini. 43 Ug nahibulong ang tanang tawo sa dakong gahom sa Dios. Samtang natingala pa ang mga tawo sa tanan nga gibuhat ni Jesus, miingon siya sa iyang mga tinun-an, 44 “Ayaw kamo kalimot sa akong isulti kaninyo karon. Ang Anak sa Tawo itugyan ngadto sa gahom sa mga tawo.” 45 Apan wala sila makasabot sa kahulogan niini. Gililong kini kanila aron dili sila makasabot niini ug nahadlok sila nga mangutana kaniya mahitungod niining butanga. 46 Unya naglalis ang mga tinun-an kon kinsa ang labing dako kanila. 47 Apan nahibalo si Jesus sa ilang gihunahuna busa mikuha siyag usa ka bata ug gipatindog sa iyang kiliran. 48 Ug miingon siya kanila, “Ang modawat niining bata sa akong ngalan, modawat kanako ug ang modawat kanako, modawat usab kaniya nga nagpadala kanako. Kay ang labing ubos kaninyong tanan mao ang labing dako.” 49 Si Juan miingon kaniya, “Magtutudlo, nakakita kamig tawo nga naghingilin ug mga yawa pinaagi sa imong ngalan ug amo siyang gidid-an kay dili man siya sakop sa atong pundok.” 50 “Ayaw siya pagdid-i,” miingon si Jesus kaniya ug sa ubang mga tinun-an, “kay ang dili batok kaninyo dapig kaninyo.” 51 Sa dihang nagkaduol ang mga adlaw nga si Jesus mokayab na sa langit, nausa ang iyang hunahuna sa pag-adto sa Jerusalem. 52 Mipadala siya ug mga sinugo nga nag-una kaniya ug nangadto sila sa usa ka balangay sa Samaria aron pag-andam sa tanan alang kaniya. 53 Apan wala modawat kaniya ang mga tawo didto tungod kay nagpadulong man siya sa Jerusalem. 54 Sa pagkasayod nila niini, ang mga tinun-an nga si Santiago ug si Juan miingon, “Ginoo, buot ka ba nga mosugo kami nga mag-ulan ug kalayo gikan sa langit aron mangasunog sila?” 55 Si Jesus milingi ug gibadlong sila. 56 Ug mipadayon sila paglakaw ngadto sa laing balangay. 57 Samtang naglakaw sila, may usa ka tawo nga miingon kang Jesus, “Mosunod ako kanimo bisan asa ka moadto.” 58 Si Jesus miingon kaniya, “Ang mga milo may tagoanan ug ang mga langgam may mga salag apan walay kahigdaan ug kapahulayan ang Anak sa Tawo.” 59 Ug miingon siya sa laing tawo, “Sunod kanako.” Apan miingon ang tawo, “Ginoo, mouli una ako aron paglubong sa akong amahan.” 60 Si Jesus mitubag, “Pasagdi ang mga patay nga maglubong sa ilang mga minatay. Apan ikaw, lakaw ug iwali ang paghari sa Dios.” 61 May laing tawo usab nga miingon, “Mosunod ako kanimo, Ginoo, apan tugoti una ako sa pagpauli aron manamilit sa akong banay.” 62 Si Jesus miingon kaniya, “Kinsa gani kadtong mosugod pagdaro ug unya magsigig lingi sa likod dili angay sa paghari sa Dios.” 1 Human niini, nagpili ang Ginoo ug laing 72 ka tawo. Gipadala niya sila sa tinagurha aron mag-una kaniya ngadto sa tagsatagsa ka lungsod ug dapit nga hapit na niyang adtoan. 2 Miingon siya kanila, “Ang anihon daghan apan diyutay ra ang mga mangangani. Busa pag-ampo kamo sa tag-iya sa anihon aron magpadala siyag dugang pang mamumuo nga moani niini. 3 Lakaw kamo, ako nagpadala kaninyo nga sama sa mga nating karnero taliwala sa mga lobo. 4 Ayaw pagdala ug puntil o bag o sandalyas ug ayaw kamo paghunong aron paghimamat kang bisan kinsa diha sa dalan. 5 Bisan diing balaya kamo moabot, unaha ninyo pag-ingon, ‘Ang panagdait maania niining balaya.’ 6 Kon didto may nagpuyo nga mahigugmaon sa pakigdait, ibilin kaniya ang inyong panghinaot sa pakigdait. Kon wala, ang inyong panghinaot sa pakigdait mobalik ra kaninyo. 7 Pabilin kamo niadtong balaya; kaon ug inom sa ilang idalit kaninyo kay ang mamumuo angay gayod nga suholan. Ayaw pagbalhinbalhin gikan sa usa ka balay ngadto sa lain. 8 Kon moadto kamo sa usa ka lungsod ug dawaton kamo nila, kaon sa idalit kaninyo. 9 Ayoha ang mga masakiton niadtong lungsora ug ingna ang mga tawo didto nga hapit na moabot kanila ang paghari sa Dios. 10 Apan sa dihang moadto kamo sa usa ka lungsod ug dili kamo nila dawaton, gula kamo ngadto sa kadalanan ug ingna ninyo ang mga tawo, 11 ‘Bisan ang abog sa inyong lungsod nga mitapot sa among mga tiil among taktakon agig pasidaan batok kaninyo apan timan-i nga hapit na maghari ang Dios!’ 12 Sultihan ko kamo nga sa Adlaw sa Paghukom mas grabi pa ang katalagman nga mahiagoman niadtong lungsora kay sa Sodoma! 13 “Alaot ikaw, Corasin! Ug alaot usab ikaw, Betsaida! Kay kon ang mga milagro nga nahimo diha kaninyo nangahimo pa unta didto sa Tiro ug sa Sidon, dugay na untang naghinulsol ang mga tawo didto ug nagpakita niini sa paglingkod nga nagsul-ob ug bisting sako ug nagbolibod ug abo sa ilang kaugalingon. 14 Sa Adlaw sa Paghukom, mas kaluy-an pa unya sa Dios ang Tiro ug ang Sidon kay kaninyo. 15 Ug ikaw, Capernaum, buot mo bang ituboy ang imong kaugalingon ngadto sa langit? Ibanlod ka hinuon ngadto sa impirno!” 16 Unya miingon siya sa iyang mga tinun-an, “Ang mamati kaninyo, mamati kanako. Ug ang magsalikway kaninyo, magsalikway kanako ug ang magsalikway kanako, magsalikway kaniya nga nagsugo kanako.” 17 Unya mibalik ang 72 nga malipayon kaayo ug miingon, “Ginoo, bisan ang mga yawa mipatuo kanamo sa among paghingilin kanila pinaagi sa imong ngalan!” 18 Si Jesus mitubag kanila, “Nakita ko si Satanas nga nahulog ingon sa kilat gikan sa langit. 19 Pamati kamo! Gihatagan ko kamog gahom aron makahimo kamo pagyatak sa mga bitin ug sa mga tanga ug sa tanang gahom sa Yawa, ug walay makaunsa kaninyo. 20 Apan ayaw kamog kalipay tungod kay ang mga yawa mipatuo kaninyo kondili paglipay hinuon kamo kay ang inyong mga ngalan nahisulat didto sa langit.” 21 Niadtong higayona gilipay si Jesus sa Espiritu Santo ug miingon siya, “Amahan, Ginoo sa langit ug sa yuta, nagpasalamat ako kanimo tungod kay gipadayag mo man ngadto sa mga walay kahibalo ang imong gililong sa mga makinaadmanon ug sa mga may kahibalo. Oo, Amahan, natuman kini kay mao may imong kabubut-on. 22 “Gitugyan kanako sa akong Amahan ang tanang butang. Walay nakaila sa Anak gawas sa Amahan ug walay nakaila sa Amahan gawas sa Anak ug kanila nga gipili sa Anak aron pailhon kinsa ang Amahan.” 23 Unya miatubang si Jesus sa mga tinun-an ug miingon kanila lamang, “Bulahan ang nakakita sa mga butang nga inyong nakita! 24 Kay sultihan ko kamo nga daghang mga propeta ug mga hari ang buot motan-aw sa inyong nakita apan wala makakita ug buot mamati sa inyong nadungog apan wala makabati.” 25 Unya miduol ang usa ka magtutudlo sa Balaod aron pagsulay kang Jesus. Nangutana siya, “Magtutudlo, unsay kinahanglan kong buhaton aron ako makadawat sa kinabuhing dayon?” 26 Si Jesus mitubag kaniya, “Unsa may giingon sa Kasulatan? Ug giunsa man nimo kini pagsabot?” 27 Ang magtutudlo sa Balaod mitubag, “ ‘Higugmaa ang Ginoo nga imong Dios sa tibuok mong kasingkasing ug sa tibuok mong kalag ug sa tibuok mong kusog ug sa tibuok mong hunahuna’ ug ‘Higugmaa ang imong isigkatawo ingon sa paghigugma mo sa imong kaugalingon.’” 28 Mitubag si Jesus, “Husto ang imong tubag! Buhata kana ug makadawat ka sa kinabuhi.” 29 Apan gusto sa magtutudlo sa Balaod nga ilhon siyang matarong busa nangutana pa gayod siya kang Jesus, “Kinsa ba diay ang akong isigkatawo?” 30 Si Jesus mitubag, “May usa ka tawo nga milugsong gikan sa Jerusalem ngadto sa Jerico ug gibanhigan siya sa mga tulisan. Gihuboan nila siya, gibun-og ug gibiyaan nga himalatyon. 31 Ug nahitabo nga may usa ka pari nga miagi niadtong dalana. Sa pagkakita niya sa tawo nga gitulisan, milabay lamang siya agi sa pikas daplin. 32 Unya nahiagi usab ang usa ka Levita. Sa pagkaduol niya, mitan-aw siya sa tawo ug unya misaylo lamang agi sa pikas daplin. 33 Apan may usa ka Samaryanhon nga nagpanaw niadtong dalana ug nahiagi sa tawo nga gitulisan. Sa pagkakita niya sa tawo, naluoy siya. 34 Miduol siya kaniya ug gibuboan niyag lana ug bino ang iyang mga samad ug gibugkosan. Unya gipasakay niya ang tawo sa iyang hayop ug gihatod ngadto sa usa ka balay abotanan ug didto iyang gialimahan siya. 35 Sa pagkaugma mihatag siyag duha ka denario ngadto sa tig-atiman sa abotanan ug mitugon, ‘Atimana siya ug inigbalik nako dinhi bayran ko ikaw sa imong magasto.’” 36 Ug si Jesus mitapos pag-ingon, “Karon, sa imong hunahuna kinsa man niining tulo ang nagpamatuod nga isigkatawo sa gitulisan?” 37 Ang magtutudlo sa Balaod mitubag, “Kadtong naluoy kaniya.” Si Jesus miingon, “Busa lakaw ug buhata ang sama sa iyang gibuhat.” 38 Samtang nagpadayon pagpanaw si Jesus ug ang iyang mga tinun-an, nahiabot sila sa usa ka balangay diin may usa ka babaye nga ginganlag Marta nga miabiabi kaniya didto sa iyang balay. 39 May igsoon siyang babaye nga ginganlag Maria nga milingkod sa tiilan sa Ginoo ug namati sa iyang gitudlo. 40 Si Marta nagkapuliki sa pagsilbi kanila busa miduol siya ug miingon, “Ginoo, dili ka ba manumbaling nga gipasagdan man lamang ako sa akong igsoon sa tanang buluhaton sa balay? Sultihi siya nga motabang kanako.” 41 Apan ang Ginoo mitubag kaniya, “Marta, Marta, naguol ug nahingawa ka sa daghang mga butang 42 nga usa ra man unta ang gikinahanglan. Gipili ni Maria ang labing maayo ug walay makakuha niini gikan kaniya.” 1 Usa niana ka higayon nag-ampo si Jesus didto sa usa ka dapit. Sa pagkahuman niyag ampo, miingon ang usa sa iyang mga tinun-an, “Ginoo, tudloi kami sa pag-ampo sama nga gitudloan ni Juan ang iyang mga tinun-an.” 2 Si Jesus miingon kanila, “Kon mag-ampo kamo, ingna: ‘Amahan: Simbahon unta ang balaan mong ngalan, maghari ka unta kanamo. 3 Ihatag kanamo sa matag adlaw ang pagkaon nga among gikinahanglan. 4 Ug pasayloa kami sa among mga sala kay nagpasaylo kami sa tanan nga nakasala kanamo. Ug ayaw kami itugyan sa pagsulay.’” 5 Ug miingon si Jesus sa iyang mga tinun-an, “Pananglit usa kaninyo moadto sa balay sa usa ka higala sa tungang gabii ug moingon kaniya, ‘Bay, pabayloa kog tulo ka buok pan 6 kay miabot sa amo ang usa ko ka higala nga nagpanaw ug wala gayod akoy ikapakaon kaniya.’ 7 Unya tubagon ka sa imong higala didto sa sulod, ‘Ayaw na akog samoka! Gitrangkahan na ang pultahan ug ako ug ang akong kabataan nanghigda na busa dili na ako makabangon sa paghatag kanimo bisag unsa.’ 8 Sultihan ko kamo nga bisag higala ka niya, dili siya mobangon ug mohatag kanimog pan. Apan mobangon na lang siya ug mohatag kanimo sa tanan nga imong gikinahanglan kay wala ka man maulaw sa pagsigig pangayo. 9 Busa sultihan ko kamo: Pangayo kamo ug kamo hatagan; pangita kamo ug kamo makakaplag; pagtuktok kamo ug ablihan ang pultahan alang kaninyo. 10 Kay ang tanan nga mangayo hatagan ug siya nga mangita makakaplag ug ang pultahan ablihan alang kaniya nga magtuktok. 11 Kamong mga amahan, kinsa man kaninyo ang mohatag sa inyong anak ug bitin kon siya mangayog isda? 12 O mohatag kaniyag tanga kon mangayo siyag itlog? 13 Bisan pa sa inyong pagkadaotan, mahibalo kamong mohatag ug maayong mga butang ngadto sa inyong mga anak. Labaw pa ang amahan nga atua sa langit nga mohatag sa Espiritu Santo kanila nga mangayo kaniya!” 14 Usa ka panahon niana gipapahawa ni Jesus ang yawa nga amang. Ug sa nakagula na ang yawa, nakasulti ang tawong amang ug nahibulong ang mga tawo. 15 Apan pipila kanila miingon, “Si Beelsebul nga pangulo sa mga yawa maoy naghatag kaniyag gahom sa pagpapahawa kanila!” 16 Dihay uban nga buot mobitik kaniya mao nga mihangyo sila kaniya sa paghimog usa ka milagro aron pagpaila nga siya pinadala sa Dios. 17 Apan nahibalo si Jesus sa ilang mga hunahuna ug miingon siya kanila, “Bisan unsang nasora nga magkabahinbahin ug mag-unay pag-away dili molungtad ug dugay, ug ang banay nga mabahinbahin maungkag. 18 Busa kon diha usab sa gingharian ni Satanas may mga pundok nga nag-unay ug away, unsaon man paglungtad sa maong gingharian? Nag-ingon kamo nga naghingilin ako sa mga yawa tungod kay gihatagan ako ni Beelsebul ug gahom paghimo niini. 19 Kon giingon nako niini paghingilin ang mga yawa, giunsa man diay sa inyong mga sumusunod pagpapahawa kanila? Ang inyong kaugalingong mga sumusunod nagpaila nga sayop gayod kamo! 20 Ang tinuod mao nga naghingilin ako sa mga yawa pinaagi sa gahom sa Dios ug nagpamatuod kini nga miabot na ang paghari sa Dios diha kaninyo. 21 “Kon ang usa ka tawo nga kusgan ug sangkap sa tanang hinagiban magbantay sa iyang balay, dili gayod kahilabtan ang iyang mga butang. 22 Apan kon may mas kusgan pa nga mosulong ug mobuntog sa maong tawo, ang labing kusgan moilog sa tanang hinagiban nga gisaligan niadtong tawhana ug bahinbahinon sa mas kusgan ang tinulis. 23 “Ang dili dapig kanako batok gayod kanako, ug ang dili motabang kanako sa pagtigom, nagpatibulaag. 24 “Sa panahon nga mogula sa usa ka tawo ang usa ka daotang espiritu, magsuroysuroy siya sa mga dapit nga mamala ug mangitag iyang kapahulayan. Kon dili siya makakitag dapit, moingon siya, ‘Mobalik lang ako sa akong gipuy-an kaniadto.’ 25 Busa mobalik siya ug makakaplag sa balay nga nahinlo na ug maayo nang pagkapahimutang ang mga kasangkapan niini. 26 Unya mogula siya ug magdalag laing pito ka espiritu nga labi pang daotan kay kaniya ug manulod sila ug mopuyo didto. Busa sa kataposan, ang kahimtang niadtong tawhana mahimong labi pang daotan kay sa sinugdan.” 27 Sa dihang nagsulti pa si Jesus niini, may usa ka babaye nga misinggit taliwala sa pundok sa mga tawo ug miingon kaniya, “Bulahan ang babaye nga maoy nagsabak ug nagpasuso kanimo!” 28 Apan si Jesus mitubag, “Bulahan hinuon sila nga namati sa pulong sa Dios ug nagtuman niini!” 29 Samtang nagpunsisok ang mga tawo libot kang Jesus, mipadayon siya pagsulti, “Pagkadaotan gayod sa katawhan niining panahona! Nangayo silag ilhanan apan walay ihatag kanila gawas niadtong nahitabo kang Jonas. 30 Ingon nga si Jonas maoy usa ka ilhanan alang sa mga tawo sa Ninibe, ang Anak sa Tawo usab maoy mahimong ilhanan alang sa mga tawo niining panahona. 31 Sa Adlaw sa Paghukom, ang Rayna sa Habagatan motungha ug mosudya sa mga tawo niining panahona kay mipanaw man siyag katunga sa kalibotan aron lang sa pagpamati sa makinaadmanong mga pagtulon-an ni Solomon. Ug hibaloi nga ania dinhi ang labaw pa kang Solomon. 32 Sa Adlaw sa Paghukom ang mga tawo sa Ninibe motungha ug mosudya kaninyo kay naghinulsol man sila sa ilang mga sala sa pagkabati nila sa wali ni Jonas. Ug hibaloi nga ania dinhi ang labaw pa kang Jonas! 33 “Walay magdagkot ug suga ug unya tagoan o tabonan kini sa gantangan. Ibutang gayod hinuon kini sa tungtonganan aron makakita ang mga tawo sa kahayag inigsulod nila. 34 Ang imong mata mao ang suga sa imong lawas. Kon maayo ang imong mata, malukop sa kahayag ang tibuok mong lawas. Apan kon daot ang imong mata, malukop sa kangitngit ang tibuok mong lawas. 35 Busa pagbantay nga ang kahayag nga anaa kanimo dili kangitngit. 36 Kay kon ang tibuok mong lawas puno sa kahayag ug walay bahin niini nga anaa sa kangitngit, kini malukop gayod sa kasanag sama nga ang usa ka suga nagdan-ag kanimo sa tibuok nga kasanag niini.” 37 Sa nahuman na si Jesus ug sulti, may usa ka Pariseo nga midapit kaniya sa pagpangaon busa miadto siya ug nakigsalo kaniya. 38 Natingala ang Pariseo sa pagkamatikod niya nga wala manghunaw si Jesus sa wala pa mokaon. 39 Tungod niini miingon ang Ginoo kaniya, “Kamong mga Pariseo naghinlo sa gawas nga bahin sa tasa ug plato apan ang sulod ninyo puno sa pagpanikas ug kadaotan. 40 Mga buang! Dili ba ang Dios nga maoy nagbuhat sa gawas nga bahin mao usab ang nagbuhat sa sulod? 41 Apan ihatag ang anaa sa inyong mga tasa ug plato ngadto sa mga kabos ug mahinlo ang tanan alang kaninyo. 42 “Pagkaalaot ninyong mga Pariseo! Naghatag kamo ngadto sa Dios sa ikapulo ka bahin sa mga lamas ingon sa herbabuyna ug kaningag ug uban pang utanon. Apan wala ninyo hatagig pagtagad ang hustisya ug ang gugma sa Dios. Kinahanglan ninyong buhaton kining mga butanga sa walay pagpasagad sa ubang mga butang. 43 “Pagkaalaot ninyong mga Pariseo! Gusto kamo sa labing maayong mga lingkoranan sulod sa mga sinagoga ug yukboan kamo didto sa mga merkado. 44 Pagkaalaot gayod ninyo! Sama kamo sa mga lubong nga walay timaan nga wala lamang hibaloi sa mga tawo nga ila diayng gitamakan.” 45 Unya usa sa mga magtutudlo sa Balaod miingon kaniya, “Magtutudlo, sa imong pagsulti niini imo usab kaming gipakaulawan!” 46 Si Jesus mitubag, “Pagkaalaot usab ninyong mga magtutudlo sa Balaod! Gipapas-an ninyo ang mga tawo sa makabuktot nga palas-anon apan kamo mismo dili man gani mohikap niini bisan sa usa na lang ka tudlo ninyo aron pagtabang kanila. 47 Pagkaalaot ninyo! Nagbuhat kamo ug nindot nga mga lubnganan alang sa mga propeta nga gipatay sa inyong mga katigulangan. 48 Sa ingon niini kamo mismo miangkon nga kamo miuyon sa gibuhat sa inyong mga katigulangan kay sila maoy nagpatay sa mga propeta ug kamo ang nagbuhat sa ilang mga lubnganan. 49 Tungod niini ang Kaalam sa Dios nag-ingon, ‘Padad-an ko silag mga propeta ug mga sinugo ug ilang lutoson ang uban ug ang uban ilang patyon.’ 50 Busa paninglan ang mga tawo niining panahona tungod sa ilang pagpatay sa tanang mga propeta sukad pa sa pagbuhat sa kalibotan 51 gikan sa pagpatay kang Abel ngadto sa pagpatay kang Zacarias nga gipatay taliwala sa halaran ug sa balaan nga dapit. Oo, sultihan ko kamo silotan gayod ang mga tawo niining panahona tungod niining tanan! 52 “Pagkaalaot ninyong mga magtutudlo sa Balaod! Gitipigan ninyo ang yawi nga maoy moabli sa pultahan sa kahibalo apan kamo mismo wala mosulod ug gisanta ninyo ang buot mosulod niini!” 53 Sa dayong biya ni Jesus niadtong dapita, gisaway siya pag-ayo sa mga magtutudlo sa Balaod ug sa mga Pariseo ug nangutana sila kaniya mahitungod sa daghang mga butang. 54 Gisulayan nila siya paglit-ag aron masakpan siya nga nasayop sa iyang gisulti. 1 Usa ka higayon niana linibo ka mga tawo ang nagpunsisok kaniya ug tungod niini nagtinumbanay na sila. Miingon si Jesus pag-una sa iyang mga tinun-an, “Pagbantay kamo sa igpapatubo sa pan sa mga Pariseo nga mao ang pagpakaaron-ingnon. 2 Bisan unsay gitabonan madayag ug ang tanang tinagoan mabutyag. 3 Busa bisan unsay inyong gisulti didto sa ngitngit madungog diha sa hayag ug bisan unsay inyong gihunghong didto sa tinakpan nga lawak, isinggit didto sa mga atop sa kabalayan. 4 “Sultihan ko kamo, mga higala: ayaw kamo kahadlok kanila nga makapatay sa lawas apan wala nay laing mahimo. 5 Tug-anan ko kamo kinsa ang angay ninyong kahadlokan: kahadloki ang Dios nga human mopatay, may gahom sa pagtambog kang bisan kinsa ngadto sa impirno. Oo, kahadloki gayod ninyo siya! 6 Dili ba ang lima ka gagmayng langgam ibaligya man lang ug duha ka dako? Apan walay usa kanila nga malimtan sa Dios. 7 Bisan gani ang tanang buhok sa inyong ulo giihap niya. Busa ayaw kamo kahadlok; labaw pa kaayo kamog bili kay sa daghang gagmayng langgam! 8 “Sultihan ko kamo nga bisan kinsay magsugid atubangan sa katawhan nga siya akoa, mao usab kini ang buhaton ngadto kaniya sa Anak sa Tawo atubangan sa mga anghel sa Dios. 9 Apan bisan kinsay maglimod atubangan sa katawhan nga siya akoa, ilimod usab siya sa Anak sa Tawo atubangan sa mga anghel sa Dios. 10 “Bisan kinsay magsultig daotan batok sa Anak sa Tawo pasayloon. Apan ang magsultig daotan batok sa Espiritu Santo dili gayod pasayloon. 11 “Kon ikiha kamo nila didto sa mga sinagoga o atubangan sa mga gobernador o mga pangulo, ayaw kamo kaguol kon unsaon ninyo pagpangatarungan o unsay inyong isulti. 12 Kay inig-abot nianang panahona tudloan kamo sa Espiritu Santo unsay angay ninyong isulti.” 13 Unya may usa ka tawo didto sa pundok nga miingon kaniya, “Magtutudlo, sultihi ang akong igsoon nga bahinan ako niya sa katigayonan nga gibilin kanamo sa among amahan.” 14 Si Jesus mitubag kaniya, “Kinsa may naghatag kanakog katungod sa paghusay o pagbahin sa katigayonan tali kaninyong duha?” 15 Ug mipadayon siya pagsulti kanilang tanan, “Pagbantay kamo ug likayi ninyo ang bisan unsang kahakog kay ang tinuod nga kinabuhi sa tawo wala diha sa mga butang nga iyang gihuptan bisan unsa pa siya kadato.” 16 Unya misugilon si Jesus kanila niining sambingaya: “Dihay usa ka dato nga may yuta nga maayog abot. 17 Namalandong siya, ‘Wala na akoy kabutangan sa tanan kong abot. Unsa may angay kong buhaton? 18 Ah, kini mao ang akong buhaton,’ miingon siya sa iyang kaugalingon; ‘gub-on ko ang akong kamalig ug magtukod ako ug mas dako diin akong tigumon unya ang abot ug ang uban kong mga kabtangan. 19 Unya moingon ako sa akong kaugalingon: Pagkabulahan nimo! Anaa na kanimo ang tanang mga butang nga imong gikinahanglan alang sa daghang katuigan. Pagpahayahay na lang, kaon, inom ug paglipay!’ 20 Apan ang Dios miingon kaniya, ‘Uy, buang! Niini gayong gabhiona mamatay ka, unya kinsa na may makapanag-iya nianang tanang butang nga imong gitigom alang sa imong kaugalingon?’” 21 Ug mitapos si Jesus pag-ingon, “Mao kini ang mahitabo kanila nga magtigom ug mga bahandi alang sa ilang kaugalingon apan dili dato sa atubangan sa Dios.” 22 Unya miingon si Jesus sa iyang mga tinun-an, “Mao kini ang hinungdan nga nag-ingon ako kaninyo: Ayaw kamo kabalaka sa pagkaon nga inyong gikinahanglan aron kamo mabuhi o mahitungod sa sapot nga inyong gikinahanglan alang sa inyong lawas. 23 Kay ang kinabuhi mas mahinungdanon pa kaayo kay sa pagkaon ug ang lawas mas mahinungdanon pa kaayo kay sa sapot. 24 Tan-awa ang mga uwak: wala sila magpugas ni mag-ani. Wala silay tigomanan o kamalig apan ang Dios nagpakaon kanila! Labaw pa kamo kaayog bili kay sa mga langgam! 25 Kinsa ba kaninyo ang makadugang sa gitas-on sa iyang kinabuhi pinaagi sa pagkabalaka mahitungod niini? 26 Kon dili kamo makadumala bisan niining gamayng butang, nganong mabalaka man kamo sa ubang mga butang? 27 Tan-awa giunsa pagtubo sa mga ihalas nga kabulakan: wala sila magbudlay o maghabol alang sa ilang kaugalingon. Apan sultihan ko kamo nga bisan si Solomon nga dato na kaayo walay sapot nga ingon katahom sa usa niining mga bulaka. 28 Kon gibistihan sa Dios ang mga sagbot nga karong adlawa ania pa apan ugma wala na kay isugnod man sa hudno, unsa pa kaha kamo? Pagkadiyutay sa inyong pagsalig! 29 “Busa ayaw kamo kabalaka sa inyong pagpangitag kan-on ug imnon. 30 (Kay ang mga tawo nga wala magtuo sa Dios kanunayng nangita niining tanan.) Nasayod ang inyong Amahan nga nagkinahanglan kamo niining mga butanga. 31 Unaha hinuon pagpahari ang Dios diha sa inyong kinabuhi ug magsangkap siya kaninyo niining mga butanga. 32 “Ayaw kahadlok, gamayng panon! Kay ang inyong Amahan nahimuot sa paghatag kaninyo sa Gingharian. 33 Ibaligya ang tanan ninyong katigayonan ug ihatag ang halin ngadto sa mga kabos. Pagsangkap kamog mga puntil nga dili madunot ug tigoma ang inyong mga bahandi didto sa langit. Didto dili gayod kini mokunhod kay walay kawatan nga makahilabot niini o anay nga makakutkot. 34 Kay hain gani ang inyong bahandi atua usab didto ang inyong kasingkasing. 35 “Pag-andam kamo sa bisan unsay modangat. Baksig hugot ang inyong mga bisti ug dagkoti ang inyong mga suga 36 sama sa mga sulugoon nga naghulat sa pagbalik sa ilang agalon gikan sa kombira sa kasal. Sa dihang moabot ug manuktok ang agalon, ablihan dayon sa mga sulugoon ang pultahan. 37 Bulahan kadtong mga sulugoon nga makaplagan sa ilang agalon nga nagtukaw ug nag-andam! Sultihan ko kamo nga magbakos siya, palingkoron niya sila sa kan-anan ug silbihan. 38 Ug bulahan sila kon makaplagan niya nga andam bisan kon moabot siya sa tungang gabii o kaadlawon na! 39 Ug timan-i kini: kon nahibalo pa ang tagbalay kanus-a moabot ang kawatan, dili gayod siya motugot nga lungkabon sa kawatan ang iyang balay. 40 Busa kamo usab kinahanglan mangandam kay ang Anak sa Tawo moabot sa oras nga wala ninyo paabota.” 41 Unya miingon si Pedro, “Ginoo, nagsugilon ka ba niining sambingaya alang kanamo lamang o gitumong mo ba kini sa tanan?” 42 Ang Ginoo mitubag, “Kinsa ba diay ang buotan ug maalamon nga sulugoon nga maoy tugyanan sa iyang agalon pagdumala sa panimalay ug paghatag sa ubang mga sulugoon sa ilang bahin sa pagkaon sa husto nga panahon? 43 Bulahan kadtong sulugoon nga makaplagan sa iyang agalon nga nagtuman niini sa paghiuli niya. 44 Sultihan ko kamo: ang agalon maghimo niadtong maong sulugoon nga tinugyanan sa tanan niyang katigayonan. 45 Apan kon kadtong maong sulugoon moingon sa iyang kaugalingon, ‘Dugay pa moabot ang akong agalon’ ug unya mosugod siya pagpamunal sa kauban niyang mga sulugoon nga lalaki ug babaye ug magpalabig kaon ug inom ug maghuboghubog, 46 ug unya mahibalik ang agalon usa niana ka adlaw nga wala paabota sa sulugoon ug sa panahon nga wala niya hibaloi, tagodtagoron siya sa iyang agalon ug pahiagomon sa gidangatan sa ubang tampalasan nga sulugoon. 47 “Ang sulugoon nga nasayod unsa ang buot ipabuhat kaniya sa iyang agalon apan dili mag-andam ug dili magtuman sa ipabuhat, latoson sa makadaghan. 48 Apan ang sulugoon nga wala masayod unsa ang gusto sa iyang agalon unya makabuhat ug butang nga tungod niini angay siyang latoson, silotan sa diyutay nga latos. Ang tawo nga gihatagag daghan, paninglag daghan. Apan ang gihatagag daghan pa gayod, paninglan usab ug mas daghan pa. 49 “Mianhi ako aron sa pagpadilaab sa kalibotan ug pagkaayo unta kon kini misilaob na! 50 Dunay bunyag nga ako pang dawaton ug dili ako mahimutang hangtod matuman kini. 51 Naghunahuna ba kamo nga mianhi ako aron pagdalag pakigdait dinhi sa kalibotan? Tug-anan ko kamo: dili pakigdait ang akong gidala kondili pagkabahinbahin! 52 Sukad karon ang usa ka panimalay nga may lima ka sakop mabahin, tulo batok sa duha ug duha batok sa tulo. 53 Ang amahan makigbatok sa iyang mga anak nga lalaki ug ang mga anak nga lalaki makigbatok sa ilang amahan. Ang inahan makigbatok sa iyang mga anak nga babaye ug ang mga anak nga babaye makigbatok sa ilang inahan. Ang ugangang babaye makigbatok sa iyang mga binalaye ug ang mga binalaye makigbatok sa ilang ugangang babaye.” 54 Miingon usab si Jesus sa mga tawo, “Inigkakita ninyo ug dag-om nga naggikan sa kasadpan, moingon dayon kamo, ‘Moulan dili madugay,’ ug moulan gayod. 55 Ug sa pagkamatngon ninyo sa hangin nga naghuros gikan sa habagatan moingon kamo, ‘Moinit karon,’ ug moinit gayod. 56 Mga tigpakaaron-ingnon! Makamao kamong mosabot sa kahulogan sa dagway sa yuta ug sa langit apan nganong dili man kamo makasabot sa kahulogan niining panahona? 57 “Ug nganong dili man kamo mismo makahukom unsay angay buhaton? 58 Kon may mokiha kanimo, paningkamot sa pagpakig-uli kaniya samtang anaa pa kamo sa dalan aron dili ka niya dad-on ngadto sa maghuhukom ug itugyan ka niya ngadto sa polis ug ibalhog ka niya ngadto sa bilanggoan. 59 Timan-i kini: dili ka gayod buhian hangtod kabayran mo ang kataposang usa ka dako sa imong multa.” 1 Niadtong higayona may mga tawo didto nga misugilon kang Jesus mahitungod sa mga taga-Galilea nga gipamatay ni Pilato samtang naghalad sila ngadto sa Dios. 2 Apan miingon si Jesus kanila, “Nagtuo ba kamo nga labaw pa sila ka makasasala kay sa ubang Galileanhon tungod kay gipamatay kining mga tawhana sa maong paagi? 3 Dili! Sultihan ko kamo nga kon dili kamo maghinulsol ug mobiya sa inyong mga sala, mangamatay usab kamong tanan sama kanila! 4 Mahitungod niadtong 18 nga nangamatay didto sa Siloam kay natumpagan sa tore, naghunahuna ba kamo nga kadto sila mas daotan pa kay sa tanang lumolupyo sa Jerusalem? 5 Dili! Sultihan ko kamo nga kon dili kamo maghinulsol ug mobiya sa inyong mga sala, mangamatay usab kamong tanan sama kanila.” 6 Unya misulti si Jesus kanila niining sambingaya: “May usa ka tawo nga may kahoyng igera diha sa iyang parasan. Miadto siya aron pagpangita ug bunga niini apan wala siyay nakaplagan. 7 Busa miingon siya sa iyang hardinero, ‘Tan-awa ra, tulo na karon ka tuig nga nag-anhian ako dinhi aron pagpangitag bunga niining kahoya, apan wala gayod akoy nakaplagan bisag usa. Busa putla kini kay nag-usik lamang sa katambok sa yuta.’ 8 Apan ang hardinero mitubag, ‘Pasagdi una, Sir, bisan niining tuiga na lamang kay akong kalotan ang palibot sa punoan ug unya akong abunohan. 9 Kon mamunga kini sa sunod tuig, maayo. Apan kon dili, ipaputol kini.’” 10 Usa niana ka Adlawng Igpapahulay nagtudlo si Jesus didto sa usa ka sinagoga. 11 Didto may babaye nga giyawaan ug tungod niini, nasakit siya sulod na sa 18 ka tuig. Nagtikuko siya ug dili na makatuyhad. 12 Sa pagkakita ni Jesus kaniya, miingon siya sa babaye, “Naayo na ikaw sa imong sakit!” 13 Iyang gihikap ang babaye ug dihadiha nakatuyhad ang babaye ug gidayeg niya ang Dios. 14 Ang opisyal sa sinagoga nasuko nga si Jesus nag-ayo sa masakiton sa Adlawng Igpapahulay ug miingon siya sa mga tawo, “May unom ka adlaw nga kita makatrabaho. Anhi kamo nianang mga adlawa kon gusto kamong mamaayo, apan dili sa Adlawng Igpapahulay!” 15 Mitubag ang Ginoo kaniya, “Mga tigpakaaron-ingnon kamo! Dili ba nga sa Adlawng Igpapahulay bisan kinsa kaninyo mobadbad man sa inyong baka o asno gikan sa kuwadra ug dad-on ninyo kini ngadto sa gawas aron paimnon? 16 Karon, aniay kaliwat ni Abraham nga gipaantos ni Satanas sulod na sa 18 ka tuig. Dili ba siya mahimong ayohon sa Adlawng Igpapahulay?” 17 Naulaw ang tanan niyang mga kaaway sa pagkadungog nila sa tubag niya samtang ang tanang mga tawo nalipay sa kahibulongang mga buhat ni Jesus. 18 Si Jesus miingon, “Sama sa unsa man ang Paghari sa Dios? Ug sa unsa ko man kini itandi? 19 Kini sama sa usa ka liso sa mustasa nga gipugas sa usa ka tawo sa iyang uma. Miturok kini ug nahimong kahoy ug nagsalag ang mga langgam diha sa mga sanga niini.” 20 Unya nangutana pag-usab si Jesus, “Sa unsa ko ba itandi ang paghari sa Dios? 21 Sama kini sa igpapatubo sa pan nga gikuha sa usa ka babaye ug gisagol sa usa ka takos nga harina hangtod mitubo ang tibuok minasa.” 22 Mipadayon si Jesus paingon sa Jerusalem ug nanudlo siya sa kalungsoran ug sa kabalangayan nga iyang giagian. 23 Unya may usa ka tawo nga nangutana kaniya, “Sir, diyutay ra ba ang maluwas?” Si Jesus mitubag, 24 “Paningkamot kamo pagsulod sa sigpit nga pultahan kay daghan ang mosulay apan dili makasulod. 25 Mobangon ang pangulo sa panimalay ug sirhan niya ang pultahan. Unya magtindog kamo didto sa gawas ug magsugod kamo pagtuktok sa pultahan ug moingon, ‘Sir, ablihi intawon ang pultahan!’ Ug motubag siya kaninyo, ‘Wala ako mahibalo kon taga diin kamo!’ 26 Unya motubag usab kamo, ‘Mikaon ug miinom kami uban kanimo ug diha kami sa nanudlo ikaw sa among lungsod!’ 27 Apan motubag siya pag-usab, ‘Wala ako mahibalo kon taga diin kamo. Palayo kamo kanako—kamong mga daotan!’ 28 Maghilak unya kamo ug magkagot ang inyong mga ngipon inigkakita ninyo kang Abraham, kang Isaac ug kang Jacob ug sa tanang mga propeta didto sa Gingharian sa Dios samtang kamo adto ra sa gawas! 29 Daghang mga tawo ang mangabot gikan sa sidlakan ug sa kasadpan ug gikan sa amihanan ug sa habagatan nga motambong sa kan-anan didto sa Gingharian sa Dios. 30 Ug unya adunay naulahi nga mahiuna ug aduna usay nahiuna nga maulahi.” 31 Niadtong higayona, may pipila ka mga Pariseo nga miabot kang Jesus ug miingon kaniya, “Kinahanglan nga mopahawa ka dinhi ug moadto sa ubang dapit kay si Herodes buot mopatay kanimo.” 32 Si Jesus mitubag, “Adtoa ug suginli kanang mananap nga milo: ‘Naghingilin ako sa mga yawa ug nag-ayo sa mga masakiton karon ug ugma ug sa ikatulo ka adlaw akong taposon ang akong buluhaton.’ 33 Apan mopadayon gayod ako sa akong panaw karong adlawa, ugma ug sa sunod nga adlaw. Dili maayo sa usa ka propeta nga patyon sa gawas sa Jerusalem. 34 “Jerusalem, O Jerusalem! Imong gipamatay ang mga propeta ug gibato ang mga sinugo nga gipadala sa Dios kanimo! Pagkadaghang higayon nga buot ako mogakos sa tanan mong mga anak, ingon sa usa ka himungaan nga nagtigom sa iyang mga piso ilalom sa iyang mga pako apan dili ka buot nga buhaton ko kini! 35 Karon ang imong balay biyaan sa hingpit. Dili ka na makakita kanako hangtod sa adlaw nga ikaw moingon, ‘Bulahan siya nga mianhi sa ngalan sa Ginoo.’” 1 Usa niana ka Adlawng Igpapahulay miadto si Jesus sa balay sa usa sa mga inilang Pariseo aron mokaon ug gipanid-an siya pag-ayo sa mga tawo. 2 Unya dihay tawo nga ang mga bitiis ug mga bukton nanghupong nga miduol kang Jesus. 3 Nangutana si Jesus sa mga magtutudlo sa Balaod ug sa mga Pariseo, “Gitugot ba sa atong Balaod ang pag-ayog masakiton sa Adlawng Igpapahulay?” 4 Apan wala sila motubag. Unya gigunitan ni Jesus ang tawo ug giayo ug gipalakaw. 5 Unya miingon siya kanila, “Kon usa kaninyo may anak o may baka nga mahulog sa atabay sa Adlawng Igpapahulay, dili ba ninyo kuhaon kini niana gayong adlawa?” 6 Apan wala sila makatubag sa iyang pangutana. 7 Namatikdan ni Jesus nga dihay pipila sa mga bisita nga nagpili sa labing pinasidunggang dapit sa kan-anan busa misugilon siya niining sambingaya ngadto kanilang tanan: 8 “Kon dapiton gani kamo sa usa ka kombira sa kasal, ayaw kamo paglingkod sa labing pinasidunggang dapit sa kan-anan kay tingali unyag may laing dinapit nga labi pang halangdon kay kanimo 9 ug ang nagdapit kaninyong duha moduol ug moingon kanimo, ‘Siyay palingkora diha.’ Unya maulawan ka ug mapugos paglingkod sa labing ubos nga dapit. 10 Apan, kon dapiton ka, adto hinuon lingkod sa labing ubos nga dapit aron ang nagdapit kanimo moduol ug moingon: ‘Higala, balhin ngari sa pinasidunggang dapit.’ Sa ingon niini, kapasidunggan ka sa atubangan sa tanang dinapit. 11 Kay kadtong magpataas ipaubos ug ang magpaubos ipataas.” 12 Unya miingon si Jesus sa nagdapit kaniya, “Kon ikaw magkombira, ayaw dapita ang imong mga higala o ang imong mga igsoon o ang imong mga paryenti o ang mga dato nimong mga silingan kay sila mobalos pagdapit kanimo ug sa ingon niini mabaslan ka sa imong gibuhat. 13 Kon magkombira ka, maoy dapita ang mga kabos, ang mga bakol, ang mga piang ug ang mga buta 14 ug mabulahan ka kay dili man sila makabalos kanimo. Baslan ka ra sa Dios inigkabanhaw sa mga matarong.” 15 Usa sa mga tawo nga nagtambong sa kan-anan nakadungog niini ug miingon siya kang Jesus, “Bulahan kadtong makatambong sa kan-anan didto sa Gingharian sa Dios!” 16 Si Jesus miingon kaniya, “May tawo nga naghimog dakong kombira ug daghang mga tawo ang iyang gidapit. 17 Sa pag-abot na sa adlaw sa kombira, iyang gipadala ang iyang sulugoon aron pagpahibalo sa iyang mga dinapit nga andam na ang tanan. 18 Apan namalibad ang tagsatagsa kanila. Ang una miingon sa sulugoon, ‘Nakapalit akog yuta ug kinahanglan nga moadto ako aron pagsusi niini. Pasayloa nga dili ako makatambong.’ 19 Ang ikaduha miingon, ‘Nakapalit akog lima ka parisan nga baka ug paingon ako ngadto aron sulayan sila busa pasayloa nga dili ako makatambong.’ 20 Ug ang ikatulo miingon, ‘Bag-o pa akong gikasal busa dili ako makatambong.’ 21 Tungod niini, mipauli ang sulugoon ug gisuginlan niya sa tanan ang iyang agalon. Labihang sukoa sa iyang agalon ug miingon sa sulugoon, ‘Lakaw pagdali ngadto sa mga kadalanan ug kasuoksuokan sa lungsod ug dad-a nganhi ang mga kabos, ang mga bakol, ang mga buta ug ang mga piang.’ 22 Wala madugay miingon ang sulugoon, ‘Sir, natuman na ang imong sugo apan may bakante pa.’ 23 Busa ang agalon miingon sa sulugoon, ‘Lakaw ngadto sa kadalanan ug sa kasuokan nga gawas sa lungsod ug paanhia ang mga tawo aron mapuno ang akong balay. 24 Sultihan ko kamo: walay usa niadtong una kong gidapit nga makatilaw sa akong kombira!’” 25 Dihay dakong panon sa mga tawo nga mikuyog kang Jesus, ug miatubang siya kanila ug miingon, 26 “Kinsa kadtong moari kanako nga dili magdumot sa iyang amahan ug inahan, sa iyang asawa ug mga anak ug mga igsoon ingon man sa iyang kaugalingon, dili mahimong akong tinun-an. 27 Ug kinsa kadtong dili mopas-an sa iyang krus ug mosunod kanako dili mahimo nga akong tinun-an. 28 Kon usa kaninyo naglaraw pagtukod ug tore, tun-an una niya kini ug iyang banabanaon pila ang magasto aron pagsuta kon may igo ba siyang salapi nga ikapahuman niini. 29 Kay kon dili kini niya buhaton, unya dili mahuman ang tore tapos niya ikapahimutang ang patukoranan, biaybiayon unya siya sa tanan nga makakita sa gisangpotan. 30 Ug moingon sila, ‘Kining tawhana nagpatugatugag tukod ug tore apan dili diay makahuman niini!’ 31 Kon ang usa ka hari nga may 10,000 ka sundalo makiggubat batok sa laing hari nga may 20,000 ka sundalo, iya unang tun-an ug hukman kon makasukol ba siya sa maong hari. 32 Kon dili siya makasukol, magpadala siya ug mensahero sa pagtagbo sa maong hari samtang atua pa siya sa layo aron makigsabotsabot alang sa kalinaw. 33 Sa samang pagkaagi, walay bisan kinsa kaninyo nga mahimong akong tinun-an gawas kon iyang biyaan ang tanan nga anaa kaniya. 34 “Ang asin maayo. Apan kon kini kawad-an sa iyang kaparat, dili na kini maparat pag-usab. 35 Dili na kini magpulos sa yuta o magamit nga abuno kondili ilabay na lamang. Busa pamati kon may dalunggan kamo!” 1 Usa niana ka higayon may daghang mga kobrador sa buhis ug mga makasasala nga miadto kang Jesus aron pagpamati kaniya. 2 Unya ang mga Pariseo ug ang mga magtutudlo sa Balaod nagbagulbol nga nag-ingon, “Kining tawhana nag-abiabi sa mga makasasala ug nakigsalo pa gani kanila sa pagpangaon!” 3 Tungod niini misugilon kanila si Jesus ug usa ka sambingay: 4 “Pananglit usa kaninyo may 100 ka karnero ug nawala ang usa niini, unsa may iyang buhaton? Iyang biyaan ang 99 didto sa sibsibanan ug pangitaon niya ang nawala nga karnero hangtod nga kini iyang makit-an. 5 Sa makit-an na niya kini, malipay siya pag-ayo ug iya kining pas-anon 6 ug dad-on pagbalik ngadto sa ila. Unya iyang dapiton ang iyang mga higala ug mga silingan, ‘Maglipay kita kay akong nakaplagan ang nawala kong karnero!’ 7 Sultihan ko kamo nga ingon usab niini ang mahitabo: mas dako ang kalipay didto sa langit tungod sa usa ka makasasala nga naghinulsol kay sa 99 ka tawo nga matarong nga wala magkinahanglan sa paghinulsol. 8 “Sa laing bahin, pananglit ang usa ka babaye nga may napulo ka tagsa ka salapi, unya kawad-an ug usa, unsa may iyang buhaton? Magdagkot siya ug suga ug manilhig sa iyang balay ug iya gayod kining pangitaon hangtod nga makit-an. 9 Ug sa makit-an na niya kini, tawgon niya ang iyang mga higala ug mga silingan. Moingon siya kanila, ‘Maglipay kita kay akong nakaplagan ang nawala kong usa ka salapi!’ 10 Sultihan ko kamo nga ingon usab niini ang mahitabo, mangalipay ang mga anghel sa Dios tungod sa usa ka makasasala nga naghinulsol.” 11 Ug mipadayon si Jesus sa pag-ingon, “Dihay usa ka tawo nga may duha ka anak nga lalaki. 12 Usa ka adlaw niana, ang manghod miingon sa iyang amahan, ‘Tay, hatagi na ako sa akong bahin sa katigayonan.’ Busa gibahin sa amahan ang iyang katigayonan tali sa duha niya ka anak. 13 Tapos sa pipila ka adlaw, gibaligya sa manghod ang iyang bahin ug milangyaw siya sa layong dapit diin giusik-usikan niya ang iyang salapi sa mga kahilayan, 14 hangtod nga nahurot ang tanan. Unya miabot ang usa ka dakong gutom niadtong dapita ug nahimo siyang walay nahot. 15 Busa mialagad na lang siya sa usa sa mga lumolupyo niadtong dapita ug gipadala siya ngadto sa uma aron pag-atiman sa mga baboy. 16 Tungod sa kagutom, buot na lang unta siyang mokaon sa bunga sa kahoy nga gilawog ngadto sa mga baboy tungod kay walay mihatag kaniya. 17 Sa kataposan, nakaamgo siya sa dako niyang sayop ug miingon siya, ‘Nagsobra ang pagkaon sa mga sinuholan sa akong amahan, samtang ako ania hapit na mamatay sa kagutom! 18 Busa mopauli ako ngadto sa akong amahan ug sultihan ko siya, “Tay, nakasala ako sa Dios ug kanimo. 19 Dili na ako angayng ilhon nga imong anak. Isipa na lang ako nga usa sa imong mga sinuholan.”’ 20 Busa milakaw siya ug mipauli ngadto sa iyang amahan. “Apan layo pa gani kaayo siya sa ilang balay, nakakita na ang iyang amahan kaniya. Naluoy siya sa iyang anak ug midagan aron pagtagbo kaniya ug unya migakos ug mihalok kaniya. 21 Unya miingon ang anak ngadto sa amahan, ‘Tay, nakasala ako sa Dios ug kanimo. Dili na ako angayng ilhon nga imong anak.’ 22 Apan ang amahan mitawag sa iyang mga sulugoon. ‘Dali!’ miingon siya, ‘Dad-a ngari ang labing maanindot nga bisti ug isul-ob kaniya. Sul-obi usab ug singsing ang iyang tudlo ug sapatosi siya! 23 Ug kuhaa ang pinatambok nga nating baka ug ihawa kay magkombira kita! 24 Kay kining akong anak namatay na apan karon nabuhi. Nawala siya apan karon nakit-an na.’ Busa gisugdan nila ang kombira. 25 “Niining higayona, didto sa uma ang anak nga magulang. Sa iya nang pagpauli ug sa diha nga duol na siya sa balay, nabati niya ang honi ug ang panagsayaw. 26 Busa iyang gitawag ang usa sa mga sulugoon ug iyang gipangutana, ‘Nag-unsa man kamo diha?’ 27 Mitubag ang sulugoon, ‘Ang imong manghod mipauli na ug gipaihaw sa imong amahan ang pinatambok nga nating baka tungod kay nahiuli man nga maayog lawas ang imong igsoon.’ 28 Nasuko ang magulang ug wala mosulod sa balay. Busa migula ang iyang amahan ug gialam-alaman siya aron mosulod. 29 Apan mitubag siya, ‘Tay, hunahunaa ra gud. Sulod sa daghang mga tuig nag-alagad ako kanimo ingon sa usa ka ulipon ug wala gayod ako makasupak sa imong mga sugo. Apan unsa may imong gihatag kanako? Wala gayod! Bisag nati nga kanding na lang unta aron maglipay ako uban sa akong mga higala! 30 Apan kanang imong anak nag-usik-usik sa tanan mong katigayonan uban sa mga daotang babaye ug sa iyang paghiuli imo hinuong giihawan sa pinatambok nga nating baka!’ 31 Ang amahan mitubag, ‘Anak, ikaw kanunay nga uban kanako ug imo ang tanan kong katigayonan. 32 Apan kinahanglan gayod nga magkombira ug maglipay kita kay ang imong igsoon namatay ug karon nabuhi. Nawala siya ug karon nakaplagan na.’” 1 Ug miingon si Jesus sa iyang mga tinun-an, “Dihay usa ka dato nga may piniyalan ug gisuginlan siya nga ang iyang salapi giusik-usikan lamang sa iyang piniyalan. 2 Busa iyang gitawag ang piniyalan ug giingnan, ‘Unsa man kining akong nadungog mahitungod kanimo? Hatagi akog hingpit nga husay sa imong pagdumala sa akong katigayonan kay sukad karon dili ka na piniyalan.’ 3 Busa miingon sa iyang kaugalingon ang piniyalan, ‘Papahawaon na ako sa akong agalon, unsa na may akong buhaton? Wala akoy igong kusog sa pagtrabaho ug bug-at ug maulaw usab ako nga magpakilimos. 4 Ah, mao kini ang akong buhaton aron kon papahawaon na ako sa akong trabaho, may mga higala unya ako nga mopasaka kanako sa ilang balay.’ 5 Busa iyang gitawag ang tanang mga utangan sa iyang agalon. Ang una iyang gipangutana, ‘Pila bay utang nimo sa akong agalon?’ 6 ‘Usa ka gatos ka taro nga lana,’ mitubag ang tawo. ‘Ania ang imong bali. Lingkod ug 50 lang ang isulat,’ matod sa piniyalan. 7 Ug giingnan niya ang usa, ‘Ug ikaw, pila may imong utang?’ ‘Usa ka libo ka bakid nga trigo,’ mitubag ang tawo. ‘Ania ang imong bali; 800 lang ang isulat,’ miingon ang piniyalan. 8 Ang agalon niining tikasan nga piniyalan midayeg kaniya tungod sa iyang inantigo nga buhat kay ang mga tawo niining kalibotana mas maantigo modumala sa ilang buluhaton kay sa mga tawo nga iya sa kahayag.” 9 Ug si Jesus mipadayon sa pag-ingon, “Busa sultihan ko kamo: pagbaton kamog mga higala pinaagi sa mga bahandi niining kalibotana aron inigkahurot na niini, dawaton kamo didto sa walay kataposang puloy-anan. 10 Kinsa kadtong kasaligan sa gagmayng butang, kasaligan usab sa dagko. Ug kinsa kadtong limbongan sa gagmayng mga butang, limbongan usab sa dagko. 11 Busa kon kamo dili kasaligan sa inyong paggamit sa bahandi niining kalibotana, kinsay mopiyal kaninyo sa tinuod nga bahandi? 12 Ug kon dili kamo kasaligan sa mga butang sa uban, kinsay mohatag kaninyo sa mga butang nga inyo? 13 “Walay tawo nga mahimong ulipon sa duha ka agalon kay iyang dumtan ang usa ug ang usa iyang higugmaon; unongan niya ang usa ug ang usa iyang tamayon. Dili kamo mahimong magpaulipon sa Dios ug sa salapi.” 14 Sa pagkadungog sa mga Pariseo niining tanan, ilang gibugalbugalan si Jesus kay makisapi man sila. 15 Miingon si Jesus kanila, “Nagpakamatarong kamo atubangan sa mga tawo apan nasayod ang Dios sa inyong mga kasingkasing. Kay ang giisip sa mga tawo nga bililhon kaayo walay bili sa atubangan sa Dios. 16 “Ang Balaod ni Moises ug ang mga sinulat sa mga propeta hangtod lamang sa panahon ni Juan nga Magbubunyag. Sukad niadto gisangyaw ang Maayong Balita mahitungod sa Gingharian sa Dios ug nakigbisog ang tagsatagsa ka tawo sa pagsulod niini. 17 Apan mas masayon pang mahanaw ang langit ug ang yuta kay sa pagwagtang bisan sa labing diyutayng bahin sa Balaod. 18 “Kinsa kadtong mobulag sa iyang asawa ug mangasawag lain nakapanapaw. Ug ang nangasawa sa babaye nga gibulagan sa iyang bana nakapanapaw usab. 19 “May usa ka dato nga nagsul-ob sa mahalon kaayo nga bisti ug nagpuyo sa kabuhong matag adlaw. 20 May usa usab ka kabos nga ginganlag Lazaro. Ang iyang lawas nalukop sa mga nuka. Naglubog siya duol sa pultahan sa balay sa dato, 21 namasin nga makakaon sa mga mumho nga nangatagak gikan sa lamisa sa dato. Nanuol usab ang mga iro ug mitilap sa iyang mga nuka. 22 Unya namatay si Lazaro ug gidala sa mga anghel ngadto sa kiliran ni Abraham. Ang dato namatay usab ug gilubong 23 ug nag-antos pag-ayo didto sa Hades. Unya miyahat siya ug nakita niya didto sa layo si Abraham ug sa iyang kiliran diha si Lazaro. 24 Busa misinggit siya ngadto kang Abraham, ‘Amahan! Kaluy-i intawon ako ug ipadala si Lazaro diri aron itunlob ang iyang tudlo sa tubig ug pabugnawan ang akong dila kay nag-antos ako pag-ayo sa kainit niining kalayo!’ 25 Apan si Abraham mitubag, ‘Anak, hinumdomi nga sa didto ka pa sa kalibotan, nabuhong ka sa tanang maayong butang samtang si Lazaro lunlon lamang kadaotan ang iyang nahiagoman. Apan karon malipayon na siya diri, samtang ikaw diha nag-antos. 26 Gawas pa niining tanan, anaay lawom nga bung-aw nga nag-ulang kanato aron walay makatabok gikan diri nganha kanimo o gikan diha ngari kanamo.’ 27 Ang dato mitubag, ‘Kon mao kana, Amahan, hangyoon ko ikaw nga imo untang ipadala si Lazaro ngadto sa amo 28 kay aduna akoy lima ka igsoong lalaki. Paadtoa siya aron kapasidan-an sila aron dili mahianhi niining dapit sa kasakitan.’ 29 Si Abraham miingon, ‘Atua didto si Moises ug ang mga propeta nga magpasidaan kanila; sila nay mahibalo sa pagpamati sa isulti ni Moises ug sa mga propeta.’ 30 Ang dato mitubag, ‘Apan Amahan, dili pa kana igo! Kon adunay mabanhaw ug moadto kanila, mamiya gayod sila sa ilang mga sala.’ 31 Apan miingon si Abraham, ‘Kon dili gani sila motuo kang Moises ug sa mga propeta, dili gayod sila makabig bisan pag may mabanhaw.’” 1 Unya giingnan ni Jesus ang iyang mga tinun-an, “Ang mga butang nga makaangin sa mga tawo sa pagpakasala mahitabo gayod apan alaot ang tawo nga tungod kaniya mahitabo kining mga butanga. 2 Maayo pa kaniya nga hiktan ang iyang liog sa usa ka dako nga galingang bato ug itambog siya ngadto sa dagat kay sa makaangin sa usa niining gagmayng mga bata sa pagpakasala. 3 Busa pagmatngon kamo! “Kon ang imong isigkatawo makasala, badlonga siya ug kon maghinulsol, pasayloa. 4 Kon makasala siya kanimo sa makapito sulod sa usa ka adlaw ug sa matag higayon moanha siya kanimo ug moingon, ‘Naghinulsol ako,’ kinahanglan imo siyang pasayloon.” 5 Ang mga apostoles miingon sa Ginoo, “Dugangi ang among pagtuo.” 6 Ug ang Ginoo mitubag, “Kon duna kamoy pagtuo nga sama sa gidak-on sa liso sa mustasa, makasugo kamo sa kahoy nga sikomoro, ‘Maibot ug mabalhin ka ngadto sa dagat!’ ug kini motuman kaninyo. 7 “Pananglitan adunay usa kaninyo nga may sulugoon nga nagdaro o nag-atiman sa mga karnero. Inig-abot niya gikan sa uma, ingnon ba nimo siya, ‘Pagdali diha aron mokaon ka’? 8 Dili gayod! Imo hinuon siyang ingnon, ‘Andama ang akong panihapon ug unya pagbakos ug silbihi ako. Human nakog kaon, ikaw na usab!’ 9 Ang usa ka sulugoon dili angayng pasalamatan tungod sa iyang pagtuman sa sugo, dili ba? 10 Mao usab kamo. Kon nakabuhat na kamo sa tanan nga gisugo kaninyo, ingna ninyo, ‘Mga sulugoon kami ug nagbuhat lamang sa among katungdanan.’” 11 Sa nagpadulong si Jesus sa Jerusalem, miagi siya sa utlanan sa Samaria ug Galilea. 12 Samtang nagpaingon siya sa usa ka balangay, gisugat siya ug napulo ka sanlahon. Nagpaantaw sila 13 ug naninggit, “Jesus! Magtutudlo! Kaluy-i intawon kami!” 14 Nakita sila ni Jesus ug giingnan, “Lakaw ug pahiling kamo sa mga pari.” Samtang diha pa sila sa dalan, nangaayo sila. 15 Ang usa kanila, sa pagkakita nga naayo na siya, mibalik nga nagdayeg sa Dios sa kusog nga tingog. 16 Mihapa siya sa tiilan ni Jesus ug nagpasalamat kaniya. Samaryanhon kadtong tawhana. 17 Unya miingon si Jesus, “Dili ba napulo man ka tawo ang nangaayo? Hain na man ang siyam? 18 Nganong kini ra mang langyaw ang mibalik aron pagpasalamat?” 19 Ug miingon kaniya si Jesus, “Tindog ug lakaw! Ang imong pagtuo maoy nakaayo kanimo.” 20 May mga Pariseo nga nangutana kang Jesus kon kanus-a maghari ang Dios. Mitubag siya, “Ang paghari sa Dios dili butang nga inyong makita. 21 Walay makaingon, ‘Ania ra!’ o, ‘Atua ra!’ kay ang paghari sa Dios anaa sa sulod ninyo.” 22 Unya miingon siya sa mga tinun-an, “Moabot ang panahon nga mangandoy kamo pagtan-aw sa usa sa mga adlaw sa Anak sa Tawo apan dili gayod kamo makakita niini. 23 Adunay daghan nga moingon, ‘Tua didto!’ o, ‘Dia diri!’ Apan ayaw kamo pag-adto aron pagsusi niini. 24 Ingon nga ang kilat mokilab tadlas sa kalangitan gikan sa usa ka bahin niini ngadto sa pikas nga bahin, mao usab unya ang pag-abot sa Anak sa Tawo. 25 Apan una sa tanan kinahanglang mag-antos siya pag-ayo ug unya isalikway sa mga tawo nga nagpuyo niining panahona karon. 26 Ingon sa nahitabo sa panahon ni Noe, mao usab unya ang mahitabo inig-abot sa Anak sa Tawo. 27 Nagpadayon ang tanan pagpangaon ug pagpanginom ug pagminyoay hangtod sa adlaw nga misulod si Noe sa arka unya miabot ang lunop ug milumos kanilang tanan. 28 Mahisama usab kini sa panahon ni Lot. Ang tanan nagpadayon pagpangaon ug pagpanginom, pagpamalit ug pagpamaligya, pagpananom ug pagpamuhat ug balay. 29 Sa adlaw nga mibiya si Lot sa Sodoma, ang kalayo ug asupre miulan gikan sa langit ug mitabon kanilang tanan. 30 Mao usab unya kini ang mahitabo sa adlaw nga ipadayag ang Anak sa Tawo. 31 “Ang atua sa ibabaw sa atop sa iyang balay niadtong adlawa kinahanglan nga dili manaog ug mosulod sa iyang balay aron pagkuha sa iyang mga kabtangan. Ang atua usab sa iyang uma kinahanglan nga dili mopauli sa iyang balay. 32 Hinumdomi ninyo ang asawa ni Lot! 33 Ang maninguha pagluwas sa iyang kinabuhi, mawad-an hinuon niini. Apan ang magwagtang sa iyang kinabuhi, magluwas niini. 34 Niadtong gabhiona, may duha ka tawo sa higdaanan: kuhaon ang usa ug ang usa ibilin. 35 Ug may duha ka babaye nga maggaling: kuhaon usab ang usa ug ang usa ibilin.” 37 Ang mga tinun-an nangutana kaniya, “Asa man, Ginoo?” Si Jesus mitubag, “Hain gani ang lawas nga patay adto usab didto magpundok ang mga agila.” 1 Unya gisugilon ni Jesus kining sambingaya aron pagtudlo nga kinahanglan sila mag-ampo ug dili gayod nila wad-on ang paglaom. 2 “Sa usa ka lungsod dihay usa ka maghuhukom nga walay kahadlok sa Dios o pagtahod sa mga tawo. 3 Ug may usa ka biyuda niadtong lungsora nga nagbalikbalik pag-adto kaniya aron paghangyo nga panalipdan ang iyang katungod. Miingon ang biyuda, ‘Tabangi intawon ako batok sa akong kaaway.’ 4 Sulod sa taas nga panahon ang maghuhukom midumili pagtabang kaniya apan sa kataposan miingon siya sa iyang kaugalingon, ‘Bisan tuod wala akoy kahadlok sa Dios o pagtahod sa mga tawo, 5 apan tungod kay nagsigi man ug samok kanako kining maong biyuda, panalipdan ko na lang ang iyang katungod. Kay kon dili ko kini buhaton magsigi siyag balikbalik hangtod nga kaopsan akog pailob!’” 6 Ug mipadayon ang Ginoo, “Pamatia ninyo ang gisulti niadtong daotang huwes. 7 Karon, dili ba ang Dios maghukom dapig sa iyang kaugalingong katawhan nga nagpakitabang kaniya sa adlaw ug sa gabii? Maglangan ba siya sa pagtabang kanila? 8 Sultihan ko kamo nga maghukom siya dapig kanila ug dalion niya ang pagbuhat niini. Apan makakaplag ba kaha ug pagtuo ang Anak sa Tawo dinhi sa kalibotan sa iya unyang pag-abot?” 9 Gisugilon usab ni Jesus kining sambingaya ngadto sa mga nagtuo nga sila maayong tawo ug nagtamay sa uban. 10 “May duha ka tawo nga nangadto sa Templo aron pag-ampo: ang usa Pariseo ug ang usa kobrador sa buhis. 11 Ang Pariseo nagtindog ug nag-ampo sa kinaugalingon, ‘Nagpasalamat ako kanimo, O Dios, nga ako dili hakog, dili limbongan ug dili himabayi sama sa uban. Nagpasalamat ako kanimo nga dili ako sama nianang kobrador sa buhis. 12 Nagpuasa akog duha ka adlaw matag semana ug naghatag ako kanimog ikapulo sa tanan kong abot.’ 13 Apan ang kobrador sa buhis nagtindog sa layo ug dili gani moyahat ngadto sa langit. Nagpamukpok siya sa iyang dughan ug nag-ingon, ‘O Dios, maluoy ka kanako nga usa ka makasasala!’” 14 Unya miingon si Jesus, “Sultihan ko kamo nga ang kobrador sa buhis ug dili ang Pariseo, mao ang gikahimut-an sa Dios sa iyang pagpauli sa ila. Kay ang tanan nga magpataas sa iyang kaugalingon ipaubos ug ang tanan nga magpaubos sa iyang kaugalingon ipataas.” 15 May mga tawo nga nagdala sa ilang mga gagmayng bata ngadto kang Jesus aron hikapon niya sila. Hikit-an sila sa mga tinun-an ug gikasab-an. 16 Apan gipaduol sila ni Jesus ug miingon siya, “Pasagdi ninyo ang mga bata nga moduol kanako. Ayaw sila pugngi kay ang Gingharian sa Dios ila sa mga sama kanila. 17 Timan-i ninyo kini: bisan kinsa nga dili modawat sa Gingharian sa Dios sama sa usa ka bata dili makasulod niini.” 18 Usa ka pangulo sa mga Judio nangutana kaniya, “Maayong Magtutudlo, unsa may akong buhaton aron madawat ko ang kinabuhing dayon?” 19 Si Jesus nangutana kaniya, “Nganong gitawag mo man ako nga maayo? Walay maayo gawas lamang sa Dios. 20 Nasayod ka sa kasugoan: ‘Ayaw panapaw; ayaw pagpatay; ayaw pangawat; ayaw pagsaksig bakak; tahora ang imong amahan ug inahan.’” 21 Ang tawo mitubag, “Gituman ko na kining tanang mga sugo sukad pa sa akong pagkabatan-on.” 22 Sa pagkadungog ni Jesus niini, iyang giingnan ang dato, “Usa pa ka butang ang kinahanglan mong buhaton. Ibaligya ang tanan mong katigayonan ug ihatag ang halin ngadto sa mga kabos ug makabaton kag bahandi didto sa langit unya balik ug sunod kanako.” 23 Apan sa pagkadungog sa tawo niini nasubo siya pag-ayo tungod kay dato man siya kaayo. 24 Nakita ni Jesus nga nasubo ang tawo busa miingon siya, “Pagkalisod gayod alang niadtong daghan ug bahandi sa pagsulod sa Gingharian sa Dios! 25 Mas sayon pa sa usa ka kamelyo ang paglusot sa lungag sa dagom kay sa usa ka dato pagsulod sa Gingharian sa Dios.” 26 Ang mga nakadungog niini nangutana, “Kon mao kana, kinsa ra man diay ang maluwas?” 27 Mitubag si Jesus, “Ang dili mahimo sa tawo mahimo sa Dios.” 28 Unya miingon si Pedro, “Timan-i baya nga gibiyaan namo ang among panimalay aron pagsunod kanimo.” 29 Ug si Jesus miingon kanila, “Tinuod kana! Ug sultihan ko kamo niini nga bisan kinsa ang mobiya sa iyang puloy-anan o asawa o mga igsoon o mga ginikanan o mga anak tungod sa Gingharian sa Dios, 30 makadawat ug daghan pang mga panalangin niining panahona ug kinabuhing dayon sa umaabot nga panahon.” 31 Unya gitigom ni Jesus ang 12 ka tinun-an ug giingnan sila, “Pamati kamo! Nagpadulong kita sa Jerusalem diin matuman ang tanang butang nga gisulat sa mga propeta mahitungod sa Anak sa Tawo. 32 Itugyan siya ngadto sa mga dili Judio ug ila siyang bugalbugalan, pakaulawan ug lud-an. 33 Ila siyang latoson ug unya patyon apan mabanhaw siya sa ikatulong adlaw.” 34 Wala makasabot ang mga tinun-an bisan usa na lamang niining mga butanga. Ang kahulogan sa mga pulong nalilong kanila ug wala nila masabti ang gisulti ni Jesus. 35 Sa nagkaduol si Jesus sa Jerico, may usa ka buta nga naglingkod ug nagpakilimos diha sa daplin sa dalan. 36 Sa pagkadungog niya sa paglabay sa panon sa mga tawo, nangutana siya, “Unsa man karon?” 37 “Si Jesus nga taga-Nazaret molabay dinhi,” miingon sila kaniya. 38 Unya misinggit siya, “Jesus! Anak ni David! Kaluy-i intawon ako!” 39 Tungod niini gikasab-an siya sa mga tawo nga nag-una ug gipahilom siya. Apan mikusog hinuon siya pagsinggit, “Anak ni David! Kaluy-i intawon ako!” 40 Busa mihunong si Jesus ug misugo nga ang buta dad-on ngadto kaniya. Sa nahiduol na siya, nangutana si Jesus kaniya, 41 “Unsa may buot mong buhaton ko alang kanimo?” Mitubag siya, “Sir, gusto unta ako nga makakita pag-usab.” 42 Ug giingnan siya ni Jesus, “Makakita ka! Ang imong pagtuo maoy nakaayo kanimo.” 43 Ug dihadiha nakakita siya ug misunod kang Jesus ug nagpasalamat sa Dios. Sa pagkakita niini sa mga tawo, gidayeg nilang tanan ang Dios. 1 Si Jesus miabot sa Jerico ug samtang miagi siya, 2 may usa ka dato nga ginganlag Saqueo nga pangulo sa mga kobrador sa buhis. 3 Naninguha siya pagtan-aw kon kinsa si Jesus. Apan mubo si Saqueo ug wala siya makakita kang Jesus tungod sa panon sa mga tawo. 4 Busa midagan siya una sa panon ug misaka sa kahoyng sikomoro aron makakita siya kang Jesus nga moagi niadtong dalana. 5 Sa pag-abot na ni Jesus niadtong dapita, mihangad siya sa kahoy ug miingon kang Saqueo, “Kanaog dayon, Saqueo, kay adto ako moabot sa imong balay karong adlawa.” 6 Midali pagkanaog si Saqueo ug sa dakong kalipay midawat kang Jesus. 7 Ang tanan nga nakakita niini nagbagulbol, “Kining tawhana namisita sa balay sa usa ka makasasala!” 8 Ug mitindog si Saqueo ug miingon sa Ginoo, “Sir, paminaw! Ihatag ko ang katunga sa akong katigayonan ngadto sa mga kabos ug kon ako nakalimbong kang bisan kinsa, ulian ko siyag upat ka pilo.” 9 Si Jesus miingon kaniya, “Karong adlawa miabot ang kaluwasan niining balaya kay kining tawhana kaliwat usab ni Abraham. 10 Kay mianhi ang Anak sa Tawo aron pagpangita ug pagluwas sa nawala.” 11 Samtang naminaw sila niini misugilon si Jesus ug usa ka sambingay ngadto kanila. Niadtong tungora hapit na moabot si Jesus sa Jerusalem ug naghunahuna ang mga tawo nga hapit na madayag ang Gingharian sa Dios. 12 Busa miingon siya, “May usa ka halangdong tawo nga moadtoay sa usa ka layong nasod aron himoong hari ug human niana mopauli sa ila. 13 Sa wala pa siya mogikan, gipatawag niya ang iyang napulo ka sulugoon ug gihatagan niya ang tagsatagsa kanila ug usa ka salapi ug giingnan sila, ‘Ipatigayon ninyo kini samtang wala ako dinhi.’ 14 Apan gikasilagan siya sa iyang mga katagilungsod busa nagsugo silag mga tawo pagsunod kaniya nga nagdala sa protesta nga nag-ingon, ‘Dili kami gusto nga kining tawhana maoy maghari kanamo.’ 15 “Apan siya nahimo gayong hari ug unya mipauli. Ug gipatawag dayon niya ang iyang mga sulugoon nga gihatagan niyag kuwarta aron hisayran niya pila ang ilang ganansya. 16 Ang una miadto kaniya ug miingon, ‘Sir, nakaganansya akog napulo gikan niadtong puhonan nga imong gihatag kanako.’ 17 Ug miingon ang tawong halangdon, ‘Maayo, buotan ka nga sulugoon! Kay kasaligan ka man sa gagmayng mga butang, piyalan ko ikaw sa napulo ka siyudad.’ 18 Miadto usab ang ikaduhang sulugoon ug miingon, ‘Sir, nakaganansya akog lima gikan sa puhonan nga imong gihatag kanako.’ 19 Ang agalon miingon kaniya, ‘Piyalan ko ikaw sa lima ka siyudad.’ 20 Ug ang ikatulong sulugoon miadto kaniya ug miingon, ‘Sir, ania ang imong salapi. Giputos ko gayod kini ug panyo 21 kay nahadlok ako kanimo tungod kay higpit ka ra ba kaayo. Nagkuha ka sa dili imo ug nag-ani sa wala nimo ipugas.’ 22 Ug miingon siya sa iyang sulugoon, ‘Wala kay hinungdan! Gamiton ko ang imong kaugalingong mga pulong sa paghukom kanimo. Nasayod ka man diay nga ako higpit kaayo, nagkuha sa dili ako ug nag-ani sa wala ko ipugas, 23 ngano nga wala mo man ideposito sa bangko ang akong salapi? Madawat ko unta kini nga may tubo sa akong pagbalik!’ 24 Unya miingon siya niadtong nagtindog didto, ‘Kuhaa kanang kuwarta nga anaa kaniya ug ihatag ngadto sa sulugoon nga may napulo ka salapi.’ 25 Miingon sila kaniya, ‘Apan, Sir, duna na siyay napulo ka kuwartang bulawan!’ 26 Unya mitubag siya, ‘Sultihan ko kamo nga ang tanan nga anaay iya dugangan apan siya nga wala gayoy iya, bisan pa ang diyutay nga anaa kaniya kuhaon pa gayod. 27 Ug karon mahitungod sa akong mga kaaway nga dili gusto nga maghari ako kanila, dad-a sila dinhi ug pamatya sa akong atubangan!’” 28 Si Jesus misulti niini ug unya mipadayon siya ngadto sa Jerusalem nga nag-una kanila. 29 Sa nagkaduol siya sa Betpahe ug Betania, didto sa Bungtod sa mga Olibo, gipadala niya pag-una ang duha niya ka tinun-an 30 ug gitugon: “Lakaw kamo ngadto sa balangay nga anaa sa unahan ug inigsulod ninyo inyong makaplagan ang usa ka nating asno nga gihigot ug wala pa kakabay-i. Badbari ninyo kini ug dad-a dinhi. 31 Kon may mangutana kaninyo ngano nga inyo kining gibadbaran, ingna siya: ‘Nagkinahanglan ang Agalon: niini.’ ” 32 Ug miadto sila ug ilang nakita ang tanan sumala gayod sa gisulti ni Jesus kanila. 33 Samtang nagbadbad sila sa asno, nangutana ang mga tag-iya niini, “Nganong inyo man kanang gibadbaran?” 34 Unya mitubag sila, “Nagkinahanglan niini ang Agalon.” 35 Ug ilang gidala ang asno ngadto kang Jesus. Unya gihapinan nila ang bukobuko sa asno sa ilang mga kupo ug gipakabayo nila si Jesus niini. 36 Samtang nagsakay siya sa asno, gipamuklad sa mga tawo ang ilang mga kupo diha sa dalan nga iyang agian. 37 Sa nagkaduol na si Jesus sa Jerusalem, sa dapit diin ang dalan naglugsong sa Bungtod sa mga Olibo, ang dakong panon sa iyang mga sumusunod nagsugod sa pagpasalamat ug pagdayeg sa Dios sa kusog nga tingog tungod sa kahibulongang mga buhat nga ilang nakita. 38 “Dalaygon ang hari nga mianhi sa ngalan sa Ginoo! Pakigdait didto sa langit ug dalaygon ang Dios!” miingon sila. 39 Unya pipila sa mga Pariseo nga diha sa panon miingon kang Jesus, “Magtutudlo, pahiloma ang imong mga tinun-an!” 40 Si Jesus mitubag kanila, “Sultihan ko kamo nga kon maghilom sila, maninggit ang mga bato.” 41 Nagkaduol na siya sa siyudad ug sa iyang pagkakita niini, mihilak siya 42 ug miingon, “Kon nasayod ka pa unta karong adlawa kon unsa ang gikinahanglan alang sa kalinaw! Apan karon dili ka makakita niini! 43 Kay moabot ang mga adlaw nga libotan ka sa imong mga kaaway ug alihan ka ug atakihon nila sa tanang dapit. 44 Gub-on ka sa hingpit ug pamatyon ang mga tawo nga nagpuyo diha kanimo. Ug walay usa ka bato nga ibilin nila sa nahimutangan niini kay wala nimo ilha ang panahon nga mianhi ang Dios aron pagluwas kanimo.” 45 Misulod si Jesus sa Templo ug giabog niya ang mga nagpatigayon didto. 46 Giingnan niya sila, “Nasulat sa Kasulatan nga ang Dios nag-ingon, ‘Ang akong balay tawgon nga balay-alampoanan,’ apan gihimo ninyo kini nga tagoanan sa mga tulisan!” 47 Matag adlaw nagtudlo si Jesus didto sa templo. Ang mga kadagkoan sa mga pari, ang mga magtutudlo sa Balaod ug ang mga pangulo sa mga tawo buot untang mopatay kaniya 48 apan wala silay nahimo tungod kay ang tanang tawo nagpadayon man pagpamati sa tanan niyang gisulti. 1 Usa ka adlaw niana, samtang nagtudlo si Jesus sa mga tawo ug nagwali sa Maayong Balita didto sa Templo, miabot ang mga kadagkoan sa mga pari ug ang mga magtutudlo sa Balaod uban sa mga punoan sa mga Judio. 2 Miingon sila kaniya, “Tug-ani kami kon unsay imong awtoridad sa pagbuhat niining mga butanga? Ug kinsa may naghatag kanimog katungod sa pagbuhat niini?” 3 Si Jesus mitubag kanila, “Karon, mangutana usab ako kaninyo. Tug-ani ako: 4 diin man gikan ang katungod ni Juan sa pagbunyag, sa Dios ba o sa tawo?” 5 Ug ilang gitimbangtimbang kini, “Unsa may atong isulti? Kon moingon kita nga ‘Gikan sa langit,’ moingon siya, ‘Ngano man nga wala kamo motuo kang Juan?’ 6 Apan kon moingon kita, ‘Gikan sa tawo,’ batoon kita niining katawhan tungod kay hugot man ang ilang pagtuo nga si Juan usa ka propeta.” 7 Busa mitubag sila, “Wala kami masayod kon diin kini gikan.” 8 Ug miingon si Jesus kanila, “Dili usab ako motug-an kaninyo sa unsang awtoridad ako nagbuhat niining mga butanga.” 9 Unya gisuginlan ni Jesus ang mga tawo niining sambingaya: “May usa ka tawo nga nag-ugmad ug parasan. Iya kining gipasaopan ug milangyaw siya sulod sa dugayng panahon. 10 Pag-abot sa tingpamupo sa mga ubas nagsugo siyag ulipon ngadto sa mga saop aron pagkuha sa iyang bahin sa abot. Apan gipuspusan nila ang ulipon ug gipapauli nga walay dala. 11 Busa nagsugo siyag laing ulipon, apan gipuspusan usab kini sa mga saop ug gipakaulawan ug gipalakaw nga walay dala. 12 Unya nagsugo siyag ikatulong ulipon. Gisamaran nila siya ug giitsa ngadto sa gawas. 13 Unya miingon ang tag-iya sa parasan, ‘Unsa kahay akong buhaton? Ah! Ipadala ko ang pinangga kong anak ug motahod gayod sila kaniya!’ 14 Apan sa pagkakita sa mga saop kaniya, nag-ingnanay sila, ‘Mao kini ang anak sa tag-iya. Patyon nato siya aron maato ang parasan!’ 15 Busa giguyod nila siya ngadto sa gawas sa parasan ug gipatay. “Nan, unsa man kaha ang buhaton sa tag-iya sa parasan sa maong mga saop?” nangutana si Jesus. 16 “Iyang adtoon ug pamatyon kadtong mga saopa ug pasaopan niya ang parasan ug lain.” Sa pagkadungog sa mga tawo niini, miingon sila, “Dili unta kana mahitabo!” 17 Unya mitan-aw si Jesus kanila ug nangutana, “Unsa man diay ang buot ipasabot niining bahina sa Kasulatan? ‘Ang bato nga gisalikway sa mga magtutukod kay walay kapuslanan nahimo hinuong bato nga labing mahinungdanon.’ 18 Ang tanan nga mahulog ngadto niadtong batoha mapusgay apan ang mahulogan niini madugmok.” 19 Ang mga magtutudlo sa Balaod ug ang mga kadagkoan sa mga pari misulay unta pagdakop kang Jesus niadto gayong higayona kay nasayod man sila nga nagsugilon siya niining sambingaya batok kanila, apan nahadlok sila sa mga tawo. 20 Busa gipanid-an nila si Jesus ug nagpadala silag mga espiya nga magpakaaron-ingnon nga mga tawong ligdong. Gisugo nila sila aron pagbitik kang Jesus pinaagi sa mga pangutana aron ikatugyan nila si Jesus ngadto sa awtoridad ug pagdumala sa gobernador. 21 Kining maong mga espiya miingon kang Jesus, “Magtutudlo, nasayod kami nga husto ang imong gisulti ug gitudlo. Nasayod kami nga wala ka magsapayan sa matang sa tawo kondili nagtudlo ka sa kamatuoran mahitungod sa kabubut-on sa Dios alang sa tawo. 22 Busa sultihi kami kon supak ba o dili sa atong Balaod ang pagbayad ug buhis ngadto sa Emperador sa Roma.” 23 Apan nasabtan ni Jesus ang ilang tuyo sa pagbitik kaniya ug giingnan niya sila, 24 “Pakit-a akog salapi. Kang kinsang nawong ug ngalan ang nakulit dinhi?” “Sa Emperador,” mitubag sila. 25 Busa si Jesus miingon, “Kon mao kana, ihatag ngadto sa Emperador ang iya sa Emperador ug ihatag sa Dios ang iya sa Dios.” 26 Ug wala gayod siya mabitik nila atubangan sa katawhan busa mihilom sila nga natingala sa iyang tubag. 27 May mga Saduseo nga miduol kang Jesus. (Mao kini sila ang nag-ingon nga ang mga patay dili mabanhaw.) Nangutana sila kaniya, 28 “Magtutudlo, nagsulat si Moises niining balaod alang kanato: ‘Kon ang usa ka tawo mamatay ug may asawa nga nahibilin apan walay anak, ang igsoon niadtong tawhana kinahanglan mangasawa sa biyuda aron manganak sila alang sa namatay.’ 29 May pito ka magsoong lalaki. Ang kamagulangan naminyo ug namatay nga walay anak. 30 Unya ang ikaduhang igsoon nangasawa sa biyuda 31 ingon man ang ikatulo hangtod nga ang pito ka magsoon nakapangasawa sa babaye ug nangamatay silang tanan nga walay anak. 32 Sa kataposan ang babaye namatay. 33 Unya, sa adlaw nga banhawon na ang mga patay, kang kinsa man siyang asawa nga silang tanan nakapangasawa man kaniya?” 34 Si Jesus mitubag kanila, “Magminyoay ang mga lalaki ug babaye niining panahona 35 apan ang mga lalaki ug babaye nga angay banhawon ug magkinabuhi sa umaabot nga panahon dili na magminyoay. 36 Mahisama na sila sa mga anghel ug dili na mamatay. Mga anak sila sa Dios kay gibanhaw man sila. 37 Ug klaro nga gipamatud-an ni Moises nga banhawon ang mga patay. Diha sa bahin nga nagsaysay mahitungod sa sampinit nga nagdilaab, naghisgot siya mahitungod sa Ginoo nga mao ‘ang Dios ni Abraham, Dios ni Isaac ug Dios ni Jacob.’ 38 Nagpasabot kini nga siya mao ang Dios sa mga buhi ug dili sa mga patay kay alang kaniya ang tanan buhi.” 39 Pipila sa mga magtutudlo sa Balaod miingon, “Maayong pagkatubag, Magtutudlo!” 40 Ug wala na sila mangahas pagpangutana kang Jesus. 41 Si Jesus miingon kanila, “Nganong giingon man nga ang Mesiyas kaliwat ni David 42 nga si David mismo miingon man diha sa mga Salmo: ‘Ang Ginoo miingon sa akong Ginoo: Lingkod diri sa akong tuo 43 hangtod nga himoon ko ang imong mga kaaway nga imong tumbanan.’ 44 Kon si David mitawag kaniya nga ‘Ginoo,’ unsaon man sa Mesiyas pagkahimong anak ni David?” 45 Samtang namati kaniya ang tibuok panon sa mga tawo, si Jesus miingon sa iyang mga tinun-an, 46 “Pagbantay kamo sa mga magtutudlo sa Balaod nga gustong magsuroysuroy nga tag-as ug mga bisti. Gusto usab sila nga yukboan didto sa mga merkado ug magpili sa mga linain nga lingkoranan sa mga sinagoga ingon man sa labing maayong dapit diha sa mga kombira. 47 Nanglupig sila sa mga biyuda ug nangilog sa ilang mga katigayonan ug aron pagtabon niini, naghimo silag tag-as nga mga pag-ampo! Labi pang makalilisang ang silot nga ilang mahiagoman!” 1 Mitan-aw si Jesus sa palibot ug nakita niya ang mga dato nga nanghulog sa ilang mga gasa sa panudlanan sa Templo. 2 Nakita usab niya ang usa ka biyuda nga kabos kaayo nga naghulog ug duha ka gagmayng sinsilyo. 3 Miingon si Jesus, “Sultihan ko kamo nga mas dako ang gihatag niining kabos nga biyuda kay kanilang tanan. 4 Kay ang uban naghalad man sa ilang mga gasa nga sobra sa ilang bahandi apan siya, bisan pa sa iyang kakabos, mihatag sa tanan nga iyang gikabuhian.” 5 Dihay pipila kanila nga naghisgot bahin sa Templo kon unsa kini katahom tan-awon nga gidayandayanan sa maanindot nga mga bato ug sa mga gasa nga gihalad ngadto sa Dios. Unya miingon si Jesus, 6 “Nakita ninyo kining tanan apan moabot ang panahon nga walay bisan usa ka bato nga magpabilin sa nahimutangan niini kay ang tanan tumpagon gayod.” 7 “Magtutudlo,” nangutana sila, “kanus-a ba kini mahitabo? Ug unsa man ang ilhanan nga moabot na ang panahon nga kini matuman?” 8 Si Jesus miingon, “Pagbantay kamo ug ayaw kamo palimbong kay daghan ang moanhi sa akong ngalan nga mag-ingon, ‘Ako mao si Cristo!’ ug moingon usab, ‘Miabot na ang panahon!’ Apan ayaw sila tuohi. 9 Ayaw kamo kahadlok kon makadungog kamog mga gubat ug mga kagubot kay kining mga butanga kinahanglan nga mahitabo gayod pag-una apan wala kini magpasabot nga mao na kini ang kataposan.” 10 Mipadayon siya pag-ingon, “Ang usa ka nasod makiggubat sa laing nasod ug ang usa ka gingharian mosulong sa laing gingharian. 11 Mahitabo unya ang makalilisang nga mga linog, gutom ug kamatay sa lainlaing dapit ingon man ang makahahadlok nga mga butang ug mga dagkong ilhanan gikan sa langit. 12 “Apan sa dili pa mahitabo kining mga butanga, dakpon kamo ug lutoson. Dad-on kamo ngadto sa mga sinagoga ug bilanggoon ug dad-on kamo atubangan sa mga hari ug sa mga gobernador tungod kanako. 13 Mao unya kini ang higayon nga makasangyaw kamo sa Maayong Balita. 14 Sa dili pa kini mahitabo, usaha ang inyong hunahuna nga dili kamo mabalaka kon unsaon ninyo pagtubag 15 kay hatagan ko kamog igsusulti ug kaalam nga walay usa sa inyong mga kaaway nga makatubag o makasupak. 16 Budhian kamo bisan gani sa inyong mga ginikanan ug mga igsoon ingon man sa inyong mga kadugo ug mga higala ug patyon nila ang uban kaninyo. 17 Kasilagan kamo sa tanan tungod kanako 18 apan walay bisan usa ka buhok sa inyong ulo nga mawala. 19 Pinaagi sa inyong paglahutay maluwas kamo. 20 “Kon makita ninyo nga ang Jerusalem palibutan na sa mga kasundalohan, masayran ninyo nga gun-obon na kini sa dili madugay. 21 Unya ang mga nagpuyo sa Judea kinahanglang managan ngadto sa kabungtoran ug kadtong atua sa siyudad kinahanglang mamahawa usab ug ang mga nagpuyo sa kaumahan kinahanglang dili moadto sa siyudad. 22 Kay mao kini ‘Ang mga Adlaw sa Pagsilot’ aron pagtuman sa tanan nga giingon sa Kasulatan. 23 Niadto unyang mga adlawa pagkaalaot gayod sa mga mabdos ug sa mga inahan nga may mga masuso! Moabot ang makalilisang nga kalisdanan niining yutaa ug mahiagoman niining maong katawhan ang kasuko sa Dios. 24 Ang uban kanila pamatyon pinaagi sa espada ug ang uban mabihag ngadto sa tanang kanasoran. Unya mailog ang Jerusalem sa mga langyaw hangtod matapos ang panahon nga gitagal kanila. 25 “Aduna unyay mga ilhanan diha sa adlaw ug sa bulan ug sa kabituonan. Kawad-an sa paglaom ang mga nasod ug mangalisang sila sa dinahunog sa mga dagkong balod sa dagat. 26 Panguyapan ang mga tawo tungod sa kalisang samtang magpaabot sila sa mahitabo sa tibuok kalibotan kay ang mga gahom sa kawanangan motipas sa ilang naandang agianan. 27 Unya motungha ang Anak sa Tawo—moabot siya nga gamhanan ug mahimayaon diha sa panganod. 28 Inigsugod nag kahitabo niining mga butanga, tindog ug hangad kamo kay duol na ang inyong kaluwasan.” 29 Unya gisuginlan sila ni Jesus niining sambingaya: “Hinumdomi ninyo ang kahoyng igera ug ang tanang mga kahoy. 30 Kon makita ninyo nga manahon na sila, mahibalo kamo nga duol na ang ting-init. 31 Sa samang paagi, inigkakita ninyo nga mahitabo kining mga butanga, mahibaloan ninyo nga hapit na maghari ang Dios. 32 “Timan-i kini: mahitabo kining tanan sa dili pa mangamatay ang mga tawo nga karon buhi pa. 33 Ang langit ug ang yuta mangahanaw apan dili gayod mapakyas ang akong gisulti. 34 “Busa pagbantay kamo! Ayaw kamo pagpatuyang sa pagkaon ug pag-inom sa makahubog nga ilimnon. Ayaw kamo padaog sa mga kabalaka mahitungod niining kinabuhia kay tingali unyag makalitan kamo niadtong adlawa 35 kay moabot kini sa tanang mga tawo sa tibuok kalibotan ingon sa usa ka lit-ag. 36 Busa pagbantay gayod kamo ug pag-ampo kanunay nga makabaton kamog kalig-on aron makaatubang kamo nga dili maunsa niining tanan nga mahitabo ug makabarog sa atubangan sa Anak sa Tawo.” 37 Sa adlaw manudlo si Jesus didto sa sulod sa Templo ug sa pagkagabii mobiya siya sa siyudad ug adto matulog sa Bungtod sa mga Olibo. 38 Ug sayo sa buntag ang tanang mga tawo mangadto sa Templo aron sa pagpamati kaniya. 1 Niadtong higayona, duol na ang Kasaulogan sa Pan nga Walay Patubo nga ginganlag Kasaulogan sa Pagsaylo. 2 Ang mga kadagkoan sa mga pari ug ang mga magtutudlo sa Balaod naningkamot pagpangitag paagi unsaon nila pagpatay si Jesus kay nahadlok man sila sa mga tawo. 3 Unya misulod si Satanas kang Judas nga ginganlag Iscariote nga usa sa 12 ka tinun-an. 4 Busa miadto si Judas ug nakigsabot sa mga kadagkoan sa mga pari ug sa mga opisyal sa mga guwardiya sa Templo unsaon niya pagtugyan si Jesus ngadto kanila. 5 Nalipay sila ug gitanyagan siya nga bayran ug kuwarta. 6 Miuyon si Judas ug nangita siyag maayong higayon nga ikatugyan niya si Jesus kanila sa paagi nga dili masayran sa mga tawo. 7 Ug miabot ang adlaw sa Kasaulogan sa Pan nga Walay Patubo nga maoy ting-ihaw sa mga nating karnero nga maoy kan-on sa panihapon sa panahon sa Pangilin sa Pagsaylo. 8 Giingnan ni Jesus si Pedro ug si Juan, “Lakaw kamo ug hikaya ninyo ang atong panihapon sa Pangilin sa Pagsaylo.” 9 “Asa man namo kini hikaya?” nangutana sila kaniya. 10 Miingon siya, “Pamati kamo! Inigsulod ninyo sa siyudad, makasugat kamog tawo nga nagdalag banga nga sinudlag tubig. Sunda ninyo siya ngadto sa balay nga iyang adtoan 11 ug ingna ang tag-iya sa balay, ‘Nangutana ang Magtutudlo: Hain man ang lawak nga akong kan-an sa panihapon sa Kasaulogan sa Pagsaylo uban sa akong mga tinun-an?’ 12 Unya ipakita niya kaninyo ang usa ka dako ug sinangkapang lawak sa itaas ug adto didto ninyo hikaya ang tanan.” 13 Busa nanglakaw sila ug nakita nila ang tanan nga tukma gayod sa gisulti ni Jesus kanila. Ug ilang gihikay ang panihapon. 14 Sa pag-abot sa takna sa panihapon, mitambong si Jesus sa kan-anan uban sa mga apostoles. 15 Ug miingon siya kanila, “Dako kaayo ang akong tinguha sa pagkaon uban kaninyo niining panihapon sa Kasaulogan sa Pagsaylo sa dili pa ako mag-antos. 16 Kay sultihan ko kamo nga dili na gayod ako mokaon niini hangtod nga himoon kini didto sa Gingharian sa Dios.” 17 Unya mikuha si Jesus ug kupa, nagpasalamat sa Dios ug miingon, “Dawata kini ug bahina ninyo 18 kay sultihan ko kamo nga sukad karon dili na ako moinom niining bino hangtod nga moabot ang Gingharian sa Dios.” 19 Gikuha niya ang pan ug nagpasalamat siya sa Dios unya gipikaspikas niya kini ug gihatag kanila nga nag-ingon, “Mao kini ang akong lawas [nga gihatag alang kaninyo. Buhata ninyo kini aron paghandom kanako.” 20 Human sa panihapon, gikuha usab niya ang kupa ug nagpasalamat siya sa Dios. Gihatag niya kini kanila ug miingon siya, “Kining kupa mao ang bag-ong kasabotan sa Dios, tiniman-an sa akong dugo nga giula alang kaninyo]. 21 “Apan angay ninyong hibaloan nga ang nagbudhi kanako ania dinhi mitambong sa lamisa! 22 Kay mamatay ang Anak sa Tawo sumala sa pagbuot sa Dios apan pagkaalaot niadtong tawo nga nagbudhi kaniya!” 23 Unya nagpangutan-anay sila kon kinsa kaha kanila ang magbudhi kaniya. 24 Unya naglalis ang mga tinun-an kon kinsa kanila ang isipon nga labing dako sa tanan. 25 Ug miingon si Jesus kanila, “Ang mga hari niining kalibotana nagmando sa ilang mga ginsakopan, ug ang mga namunoan gitawag ug ‘Mga Dangpanan sa mga Tawo.’ 26 Apan ayaw ninyo kini buhata. Hinuon, ang labing dako kaninyo kinahanglan magpakasama sa kinamanghoran ug ang pangulo kinahanglan magpakasama sa sulugoon. 27 Kinsa man ang labaw, ang gisilbihan ba sa pagkaon o ang nagsilbi kaniya? Ang gisilbihan gayod! Apan ako ania nagsilbi kaninyo. 28 “Miunong kamo kanako sa tanang mga pagsulay nga akong naagian 29 ug sama nga ang akong Amahan naghatag kanako ug katungod sa paghari, ihatag ko usab kaninyo ang maong katungod. 30 Mangaon kamo ug manginom didto sa akong lamisa sa akong Gingharian ug manglingkod unya kamo sa mga trono aron paghukom sa 12 ka banay sa Israel. 31 “Simon, Simon! Pagbantay! Si Satanas gitugotan sa pagsulay kaninyong tanan sama sa usa ka mag-uuma nga maglain sa trigo gikan sa uhot. 32 Apan nag-ampo ako alang kanimo, Simon, aron dili mabuntog ang imong pagtuo. Ug inigbalik na nimo kanako, kinahanglan lig-onon mo ang imong kaigsoonan.” 33 Si Pedro mitubag, “Ginoo, andam ako pag-unong kanimo hangtod sa bilanggoan ug sa kamatayon!” 34 Miingon si Jesus, “Sultihan ko ikaw, Pedro, nga dili motuktugaok ang manok niining adlawa hangtod nga ilimod mo ako sa makatulo.” 35 Unya miingon si Jesus kanila, “Sa dihang gipadala ko kamo kaniadto nga walay dalang puntil o bag o sandalyas, may nakulang ba kaninyo?” “Wala gayod,” mitubag sila. 36 “Apan karon,” miingon si Jesus, “kadtong adunay puntil o bag kinahanglan magdala niini. Kadtong walay espada kinahanglan nga ibaligya niya ang iyang kupo ug ang halin ipalit ug espada. 37 Kay sultihan ko kamo nga ang bahin sa Kasulatan nga nag-ingon, ‘Gitipon siya sa mga kriminal,’ kinahanglan matuman dinhi kanako. Kay ang nasulat bahin kanako nagsugod na pagkatuman.” 38 Ang mga tinun-an miingon, “Tan-awa, Ginoo, aniay duha ka espada!” Ug mitubag siya, “Igo na kana!” 39 Milakaw si Jesus ug miadto sa Bungtod sa mga Olibo sumala sa iyang nabatasan. Mikuyog kaniya ang iyang mga tinun-an. 40 Sa nahiabot na sila didto, miingon siya kanila, “Pag-ampo kamo aron dili kamo madaog sa panulay.” 41 Unya mibiya siya kanila ngadto sa dili kaayo halayo ug miluhod siya ug nag-ampo. 42 “Amahan,” miingon siya, “kon buot ka, kuhaa kining kupa gikan kanako. Apan dili ang akong pagbuot kondili ang imo maoy matuman.” [ 43 May anghel nga mitungha gikan sa langit nga milig-on kaniya. 44 Ug samtang nag-antos siya sa hilabihang kasakit, nag-ampo siya sa labi pa ka mainiton gayod. Ang iyang singot sama sa dagkong tulo sa dugo nga nangahulog sa yuta.] 45 Human sa iyang pag-ampo, mitindog siya ug mibalik ngadto sa iyang mga tinun-an. Nakita niya sila nga nahikatulog tungod sa hilabihang kasubo. 46 Ug miingon siya kanila, “Nganong nangatulog man kamo? Bangon ug pag-ampo kamo aron dili kamo madaog sa panulay.” 47 Samtang nagsulti pa siya, nahiabot ang usa ka panon sa mga tawo. Si Judas, usa sa 12 ka tinun-an, nag-una kanila ug miduol siya kang Jesus aron paghalok kaniya. 48 Apan si Jesus miingon, “Judas, budhian ba diay nimo ang Anak sa Tawo pinaagi sa usa ka halok?” 49 Sa dihang nakita sa mga tinun-an ni Jesus nga kauban niya kon unsa ang mahitabo, miingon sila, “Ginoo, tigbason ba namo sila?” 50 Ug usa kanila mitigbas sa ulipon sa Pangulong Pari ug naputol ang iyang tuong dalunggan. 51 Apan si Jesus mitubag, “Husto na!” Ug gihikap ni Jesus ang dalunggan sa ulipon ug giayo siya. 52 Unya miingon si Jesus sa mga kadagkoan sa mga pari ug sa mga opisyal sa mga guwardiya sa Templo ug sa mga pangulo sa mga Judio nga miadto didto aron pagdakop kaniya, “Tulisan ba ako nga nagdala man kamog mga espada ug mga puspos sa pagdakop kanako? 53 Matag adlaw uban ako kaninyo didto sa Templo ug wala ako ninyo dakpa. Apan kining taknaa inyo ug sa gahom sa kangitngit.” 54 Unya gidakop nila si Jesus ug gidala ngadto sa balay sa Pangulong Pari. Si Pedro misunod nga nagpaantaw. 55 Sa taliwala sa hawanan may hinaling nga kalayo ug mitipon si Pedro sa mga naglingkod libot niini. 56 Sa pagkakita sa usa sa mga babayeng sulugoon kang Pedro nga naglingkod duol sa kalayo, mitutok siya kang Pedro ug miingon, “Kining tawhana kauban usab niya!” 57 Apan gipanghimakak kini ni Pedro nga nag-ingon, “Day, wala ako makaila kaniya!” 58 Sa wala madugay, may usa ka tawo nga nakamatikod kaniya ug miingon, “Kauban ka usab nila!” Apan mitubag si Pedro, “Dili, uy! Dili ako kauban nila!” 59 Unya paglabay sa mga usa ka takna, dihay laing tawo nga miinsistir sa pag-ingon, “Walay duhaduha kining tawhana kauban gayod niya kay taga-Galilea man usab siya!” 60 Apan mitubag si Pedro, “Uy, wala koy kalibotan sa imong gipanulti!” Samtang nagsulti pa siya, may manok nga mituktugaok. 61 Milingi ang Ginoo ug mitutok kang Pedro, ug nahinumdom si Pedro sa gisulti sa Ginoo kaniya, “Sa dili pa motuktugaok ang manok karong adlawa, ilimod mo na ako sa makatulo.” 62 Migula si Pedro ug mihilak sa hilabihang pagbasol. 63 Unya gibugalbugalan ug gibunalan si Jesus sa mga tawo nga nagbantay kaniya. 64 Gitaptapan nila ang iyang mata ug gipangutana siya, “Tag-ana kinsay nagbunal kanimo?” 65 Ug daghan pa ang ilang gisulti sa pagpanamastamas kaniya. 66 Sa pagkabuntag na, nagtigom ang mga punoan sa mga Judio ug ang mga kadagkoan sa mga pari ingon man ang mga magtutudlo sa Balaod ug gidala si Jesus ngadto sa ilang Labawng Hukmanan. 67 “Sultihi kami,” miingon sila, “Ikaw ba ang Mesiyas?” Mitubag siya, “Kon sultihan ko kamo, dili kamo motuo kanako, 68 ug kon pangutan-on ko kamo, dili kamo motubag. 69 Apan sukad karon ang Anak sa Tawo maglingkod sa tuo sa Dios nga Labing Gamhanan.” 70 Ug miingon silang tanan, “Ikaw ba gayod diay ang Anak sa Dios?” Siya mitubag kanila, “Giingon ninyo nga ako mao.” 71 Unya miingon sila, “Wala na kita magkinahanglan pag mga saksi! Nadungog gayod nato gikan sa iyang kaugalingong baba!” 1 Ang tanan mitindog ug gidala nila si Jesus sa atubangan ni Pilato. 2 Ug didto gisumbong nila siya. Miingon sila, “Hisakpan namo kining tawhana nga nagpasalaag sa atong mga tawo ug nag-awhag kanila sa dili pagbayad ug buhis ngadto sa Emperador ug miangkon nga siya mao ang Mesiyas nga usa ka hari.” 3 Si Pilato nangutana kaniya, “Ikaw ba ang hari sa mga Judio?” Si Jesus mitubag, “Giingon mo.” 4 Unya miingon si Pilato sa mga kadagkoan sa mga pari ug sa mga tawo, “Wala akoy nakaplagang katarongan nga silotan kining tawhana.” 5 Apan misamot hinuon sila sa pag-ingon, “Nagpasiugda siyag kagubot sa mga tawo tungod sa iyang pagtulon-an. Nagsugod siya sa Galilea unya milibot sa tibuok Judea ug karon ania na dinhi.” 6 Sa pagkabati ni Pilato niini, nangutana siya, “Taga-Galilea ba kining tawhana?” 7 Ug sa pagkasayod niya nga si Jesus gikan diay sa dapit nga gimandoan ni Herodes, gipadala niya si Jesus ngadto kang Herodes nga didto sa Jerusalem niadtong panahona. 8 Nalipay pag-ayo si Herodes sa pagkakita niya kang Jesus kay nakabalita na man siya mahitungod kaniya ug dugay na siyang nagtinguha sa pagpakigkita kaniya. Nangandoy usab siyang motan-aw kang Jesus nga maghimog milagro. 9 Busa gipangutana ni Herodes si Jesus bahin sa daghang mga butang apan wala gayod motubag si Jesus. 10 Miduol ang mga kadagkoan sa mga pari ug ang mga magtutudlo sa Balaod ug mipasakag bug-at nga mga sumbong batok kang Jesus. 11 Unya gibugalbugalan siya ug gibiaybiay ni Herodes ug sa iyang mga sundalo. Gisul-oban siya nilag harianong bisti ug gipadala balik kang Pilato. 12 Niadto gayong adlawa, nagkahigala si Herodes ug si Pilato nga kaaway kaniadto. 13 Unya gipatawag ni Pilato ang mga kadagkoan sa mga pari, ang mga pangulo ug ang mga tawo. 14 Giingnan niya sila, “Inyong gidala dinhi kanako kining tawhana ug miingon kamo nga nagpasalaag siya sa mga tawo. Giimbistigar ko siya dinhi sa inyong atubangan apan nakaplagan nako nga dili siya sad-an sa bisan unsa sa mga daotang buhat nga gisumbong ninyo batok kaniya. 15 Si Herodes wala usab makakaplag kaniya nga sad-an kay gipadala man niya kining tawhana pagbalik kanato. Wala siyay nabuhat nga angay silotan sa kamatayon. 16 Busa ipalatos ko lang siya ug unya buhian.” 18 Apan misinggit ang tibuok pundok sa mga tawo, “Patya siya! Si Barabas maoy buhii!” ( 19 Si Barabas gibilanggo gumikan sa usa ka pag-alsa sa mga tawo nga nahitabo sa siyudad ug tungod kay nakapatay siya.) 20 Buot ni Pilato nga buhian si Jesus, busa misulti siya pag-usab ngadto sa mga tawo. 21 Apan misinggit sila pagtubag kaniya, “Ilansang siya sa krus! Ilansang siya sa krus!” 22 Sa ikatulo ka higayon miingon si Pilato kanila, “Apan unsa bay sala nga iyang nahimo? Wala akoy nakaplagan bisag unsa nga angay sa silot sa kamatayon! Ipalatos ko siya ug unya buhian.” 23 Apan nagpadayon sila pagsinggit ug namugos nga si Jesus ilansang gayod sa krus ug milampos gayod sila sa kataposan. 24 Busa gipahamtang ni Pilato kang Jesus ang silot nga ilang gipangayo. 25 Ug gibuhian niya ang tawo nga ilang gipili, ang gibilanggo tungod sa pagpanggubot ug sa pagpatay. Ug gitugyan niya si Jesus ngadto kanila aron buhaton nila ngadto kaniya ang ilang gusto. 26 Samtang gidala nila si Jesus, gikasugat nila ang usa ka tawo nga ginganlag Simon nga taga-Cirene nga nagpadulong sa siyudad gikan sa balangay gawas sa siyudad. Gidakop nila siya ug gipapas-an sa krus ug gipasunod kang Jesus. 27 May dakong panon sa mga tawo nga misunod kang Jesus ug ang uban kanila mga babaye nga naghilak ug nagminatay tungod kaniya. 28 Unya milingi si Jesus kanila ug miingon, “Mga babaye sa Jerusalem, ayaw ako ninyog hilaki! Hilaki hinuon ang inyong kaugalingon ug ang inyong mga anak. 29 Kay moabot ang mga adlaw nga moingon ang mga tawo, ‘Bulahan ang mga babaye nga dili manganak ug ang mga babaye nga wala makapanamkon ug ang wala gayod makapasuso ug mga bata!’ 30 Mao kadtong panahona nga ang mga tawo moingon sa mga bukid, ‘Pangatumpag ngari kanamo!’ ug ngadto sa mga bungtod, ‘Taboni kami!’ 31 Kay kon kining mga butanga gibuhat sa lunhaw pa ang kahoy, unsa kahay mahitabo kon laya na kini?” 32 Nagdala usab sila ug laing duha ka tawo nga kriminal aron patyon uban kang Jesus. 33 Sa pag-abot nila sa dapit nga ginganlag “Ang Kalabera,” gilansang nila si Jesus ug ang duha ka kriminal—ang usa diha sa iyang tuo ug ang usa sa iyang wala. 34 Unya miingon si Jesus, “Amahan, pasayloa sila kay wala sila mahibalo sa ilang gibuhat.” Ug gibahinbahin nila ang iyang sapot pinaagi sa ripa. 35 Nagtindog didto ang mga tawo nga nagtan-aw, samtang nagbugalbugal kaniya ang mga kadagkoan sa mga Judio nga nag-ingon, “Giluwas niya ang uban, ipaluwas niya ang iyang kaugalingon kon siya mao man ang Mesiyas nga pinili sa Dios!” 36 Gibugalbugalan usab siya sa mga sundalo: miduol sila ug gitunolan siyag aslom nga bino 37 ug giingnan, “Kon ikaw ang hari sa mga Judio, luwasa ang imong kaugalingon!” 38 Sa ibabaw sa krus gisulat nila kining mosunod: “Kini siya mao ang Hari sa mga Judio.” 39 Unya, usa sa mga kriminal nga nagbitay didto mibiaybiay kaniya, “Dili ba ikaw mao man ang Mesiyas? Luwasa ang imong kaugalingon ug kami!” 40 Apan gibadlong siya sa iyang kauban nga nag-ingon, “Wala ka ba mahadlok sa Dios? Ania kita dinhi gisilotan sa mao rang silot. 41 Apan angay kanato ang silot nga gipahamtang kanato kay tukma man kini sa atong nabuhat apan siya walay sala.” 42 Ug miingon siya kang Jesus, “Jesus, hinumdomi intawon ako kon maghari ka na!” 43 Miingon si Jesus kaniya, “Sultihan ko ikaw, karong adlawa adto ka sa Paraiso uban kanako.” 44 Mga alas dose na kadto ang takna sa dihang mihunong pagdan-ag ang adlaw ug mitabon ang kangitngit sa tibuok kayutaan hangtod sa alas tres 45 ug napikas ang tabil nga nagbitay didto sa Templo. 46 Unya sa kusog nga tingog misinggit si Jesus, “Amahan, itugyan ko sa imong mga kamot ang akong espiritu!” Human siya makasulti niini, namatay siya. 47 Ang opisyal sa mga sundalo nakakita sa nahitabo ug gidayeg niya ang Dios, sa pag-ingon, “Tinuod gayod nga siya maayong tawo!” 48 Sa dihang nakakita sa nahitabo ang mga tawo nga nagtapok didto aron pagtan-aw, namauli silang tanan nga nagpamukpok sa ilang dughan sa kasubo. 49 Ang tanang kaila ni Jesus, lakip ang mga babaye nga misunod kaniya gikan sa Galilea, nagpaantaw didto aron pagtan-aw sa mga nanghitabo. 50-51 May tawo nga ginganlag Jose nga taga-Arimatea nga usa ka lungsod sa mga Judio. Maayo ug ligdong siya nga pagkatawo ug nagpaabot sa paghari sa Dios. Ug bisan tuod sakop siya sa Labawng Hukmanan sa mga Judio, wala siya mouyon sa ilang hukom ug sa ilang gibuhat. 52 Miadto siya kang Pilato ug gipangayo niya ang lawas ni Jesus. 53 Unya gikuha niya ang lawas gikan sa krus ug giputos niyag panapton nga lino ug gibutang sa usa ka lubnganan nga gilungag diha sa pangpang nga bato—usa ka lubnganan nga wala pa gayod magamit. 54 Adlaw kadto sa Pagpangandam ug hapit na magsugod ang Adlawng Igpapahulay. 55 Ang mga babaye nga misunod kang Jesus gikan sa Galilea mikuyog kang Jose ug nakita nila ang lubnganan ug giunsa pagpahimutang didto ang lawas ni Jesus. 56 Unya namauli sila ug ilang giandam ang mga pahumot ug ang mga igdidihog sa iyang lawas. Nianang Adlawng Igpapahulay namahulay sila, sumala sa gisugo sa Balaod. 1 Sayo kaayo sa pagka-Domingo sa buntag, miadto sa lubnganan ang mga babaye dala ang mga pahumot nga ilang giandam. 2 Ug nakita nila nga naligid na ang bato nga giali sa pultahan sa lubnganan. 3 Busa misulod sila apan wala nila hikit-i ang lawas sa Ginoong Jesus. 4 Samtang nagbarog sila didto nga nangalibog mahitungod niini, sa kalit mitungha sa ilang tupad ang duha ka lalaki nga nagsul-ob ug sulaw nga bisti. 5 Nangalisang pag-ayo ang mga babaye ug miduko sila, samtang miingon kanila ang duha ka lalaki, “Nganong gipangita man ninyo ang buhi diha sa mga patay? 6 Wala na siya dinhi! Nabanhaw siya! Hinumdomi ang iyang gisulti kaninyo sa didto pa siya sa Galilea: 7 ‘Ang Anak sa Tawo kinahanglan nga itugyan ngadto sa mga makasasala ug ilansang sa krus ug unya banhawon sa ikatulong adlaw.’” 8 Unya nahinumdoman sa mga babaye ang iyang gisulti. 9 Namauli sila ug gisugilon nila kining tanan ngadto sa 11 ka apostoles ug sa uban. 10 Ang mga babaye mao si Maria Magdalena, si Juana ug si Maria nga inahan ni Santiago. Kini sila ug ang ubang mga babaye nga kauban nila nanugilon niining mga butanga ngadto sa mga apostoles. 11 Apan naghunahuna ang mga apostoles nga binuang ang gisulti sa mga babaye busa wala sila motuo kanila. 12 Apan mitindog si Pedro ug midagan ngadto sa lubnganan. Milili siya ug nakita niya nga ang panapton nga giputos kang Jesus mao na lay nahibilin didto. Unya mipauli siya nga naglibog kon unsa gayod kaha ang nahitabo. 13 Sa maong adlaw, duha ka sumusunod ni Jesus ang naglakaw paingon sa usa ka balangay nga ginganlag Emmaus, mga 11 ka kilometro gikan sa Jerusalem, 14 ug naghisgot mahitungod sa tanang mga butang nga nahitabo. 15 Samtang nagsultihanay sila, miduol si Jesus ug mikuyog kanila. 16 Nakita nila siya apan wala sila makaila kaniya. 17 Unya miingon si Jesus kanila, “Unsa bay inyong gipanagsultihan samtang naglakaw kamo?” Mihunong sila nga subo ang panagway. 18 Ug ang usa kanila nga ginganlag Cleopas nangutana kaniya, “Ikaw ra siguroy bisita sa Jerusalem nga wala mahibalo sa mga nahitabo didto niining pipila ka adlaw nga milabay.” 19 “Unsang mga hitaboa?” nangutana siya. “Ang nahitabo kang Jesus nga Nazaretnon,” mitubag sila. “Usa siya ka propeta nga gamhanan sa pulong ug sa buhat atubangan sa Dios ug sa tanang mga tawo. 20 Ang mga kadagkoan sa mga pari ug ang mga pangulo mitugyan kaniya aron silotan siya sa kamatayon ug gilansang nila siya sa krus. 21 Naglaom unta kadto kami nga siya mao ang moluwas sa Israel! Labot pa niini, ikatulong adlaw na karon sukad kini nahitabo. 22 Ug pipila sa mga babaye nga among mga kauban nakapakurat kanamo. Nangadlawon sila pag-adto sa lubnganan 23 apan wala nila hikaplagi didto ang iyang lawas. Ug namalik sila ug nanugilon nga nakakita kuno silag panan-awon diin may mga anghel nga misulti kanila nga buhi siya. 24 Ug pipila sa among mga kauban nangadto sa lubnganan ug nakaplagan nila kini sumala gayod sa gisugilon sa mga babaye apan wala sila makakita kaniya.” 25 Unya miingon si Jesus kanila, “Pagkabuang gayod ninyo! Pagkadugay ninyong motuo sa tanang gisulti sa mga propeta! 26 Dili ba kinahanglan man nga mag-antos ang Mesiyas niining mga butanga ug unya mosulod sa iyang himaya?” 27 Ug gipasabot ni Jesus kanila ang gisulti mahitungod kaniya sa tibuok Kasulatan, sugod sa mga basahon nga gisulat ni Moises hangtod sa mga sinulat sa tanang propeta. 28 Niadtong tungora duol na sila sa balangay nga ilang adtoan ug daw nagpasabot si Jesus nga mopadayon lang siya sa unahan. 29 Apan gihawiran nila siya ug giingnan, “Anhi lang ta mamahulay kay hapit na magabii.” Busa midayon siya ug nagpabilin uban kanila. 30 Sa ila nang pagpanihapon, gikuha niya ang pan ug gipanalanginan kini unya gipikaspikas ug gihatag kanila. 31 Dihadiha nabuka ang ilang mga mata ug nakaila sila kaniya apan nahanaw siya. 32 Nag-ingnanay sila, “Dili ba ingon sa may kalayo nga nagdilaab sa atong kasingkasing sa dihang nagsulti siya ug nagpatin-aw kanato sa Kasulatan didto sa dalan?” 33 Ug nanindog sila dayon ug namalik sa Jerusalem diin nakaplagan nila ang 11 ka tinun-an ug ang uban pa nga nagkatigom 34 nga nag-ingon, “Tinuod gayod nga nabanhaw ang Ginoo! Nagpakita siya kang Simon!” 35 Unya gisaysay sa duha ka tawo ang nahitabo didto sa dalan ug ang pagkaila nila sa Ginoo sa iyang pagpikaspikas sa pan. 36 Samtang nagsugilon pa sila niini, mitungha ang Ginoo sa taliwala nila ug miingon, “Ang kalinaw mag-uban kaninyo.” 37 Nakurat sila ug nalisang ug naghunahuna nga nakakita silag multo. 38 Apan miingon siya kanila, “Nganong nabalaka man kamo? Nganong nagduhaduha kamo? 39 Tan-awa ninyo ang akong mga kamot ug mga tiil. Ako gayod kini! Hikapa ako ug makita ninyo kay ang espiritu walay unod ug mga bukog sama sa nakita ninyo nga ania kanako.” 40 Gisulti niya kini ug iyang gipakita kanila ang iyang mga kamot ug mga tiil. 41 Apan wala gihapon sila makatuo ug hilabihan ang ilang kahibulong apan nalipay sa ilang nakita. Busa gipangutana sila ni Jesus, “Duna ba kamoy makaon dinhi?” 42 Ug gihatagan nila siyag usa ka buok nga sinugbang isda 43 ug gidawat kini ni Jesus ug gikaon diha sa ilang atubangan. 44 Unya miingon siya kanila, “Kining mga butanga mao gayod ang akong gisulti kaninyo samtang uban pa ako kaninyo. Kinahanglan matuman ang tanan nga nahisulat mahitungod kanako sa Balaod ni Moises ug sa mga sinulat sa mga propeta ingon man sa mga Salmo.” 45 Unya gipasabot niya sila sa Kasulatan, 46 ug miingon siya kanila, “Kini mao ang nahisulat nga ang Mesiyas kinahanglan nga mag-antos ug unya mabanhaw sa ikatulong adlaw. 47 Kinahanglan nga isangyaw pinaagi sa iyang ngalan ang mensahe mahitungod sa paghinulsol ug sa pagpasaylo sa mga sala ngadto sa tanang mga nasod, sugod sa Jerusalem. 48 Kamo mga saksi niining mga butanga. 49 Ug ako mismo mao ang magpadala nganhi kaninyo sa gisaad sa akong Amahan. Apan kinahanglan maghulat kamo dinhi sa siyudad hangtod nga mokunsad kaninyo ang gahom gikan sa kahitas-an.” 50 Unya gidala niya sila ngadto sa gawas sa siyudad hangtod sa Betania, diin giisa niya ang iyang mga kamot ug gipanalanginan sila. 51 Ug samtang gipanalanginan niya sila, mibiya siya ug gibayaw ngadto sa langit. 52 Gisimba nila siya ug unya mibalik sila sa Jerusalem nga malipayon kaayo. 53 Kanunay silang didto sa Templo ug nagdayeg sa Dios.
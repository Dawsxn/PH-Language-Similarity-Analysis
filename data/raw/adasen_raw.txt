1 Idi ya listaan diya nagnagan diya toley nga kapuunan ne̍ Je̍su Kristu. Ket e̍ Je̍su Kristu, nagtaud iya kapututan nito Ari Dabid. Ket to Dabid, nagtaud iya kapututan nito Abraham. 2 To Abraham, igina ya ama nito Isaac; to Isaac, igina ya ama nito Hakub; to Hakub, igina ya ama nito Huda se̍ dito kakabsat na. 3 To Huda, igina ya ama de̍ Pare̍s se̍ Se̍ra nga anac nito Tamar nga ina da. To Pare̍s, igina ya ama nito E̍srum; ket to E̍srum, igina ya ama nito Aram. 4 To Aram, igina ya ama nito Aminadab; to Aminadab, igina ya ama nito Naasun; to Naasun, igina ya ama nito Salmun. 5 To Salmun, igina ya ama nito Buas, nga anac nito Rahab nga ina na. To Buas, igina ya ama nito Ube̍d, nga anac nito Rut nga ina na. To Ube̍d, igina ya ama nito He̍sse̍. 6 To He̍sse̍, igina ya ama nito Ari Dabid. To Ari Dabid, igina ya ama nito Sulumun, nga anac nito asawa nito Uriyas. 7 To Sulumun, igina ya ama nito Rubuam; to Rubuam, igina ya ama nito Abiyas; to Abiyas, igina ya ama nito Asa. 8 To Asa, igina ya ama nito Husapat; to Husapat, igina ya ama nito Huram; to Huram, igina ya ama nito Usiyas. 9 To Usiyas, igina ya ama nito Huwatam; to Huwatam, igina ya ama nito Akas; to Akas, igina ya ama nito E̍se̍kiyas. 10 To E̍se̍kiyas, igina ya ama nito Manase̍s; to Manase̍s, igina ya ama nito Amun; to Amun, igina ya ama nito Husiyas. 11 To Husiyas, igina ya ama nito He̍kunyas se̍ dito kakabsat na, ito timpu nito pannakaiyalis da ka Babilunya. 12 Ket kalpasan nito pannakaiyalis dito Israe̍lita ka Babilunya, agten idi nin: To He̍kunyas, igina ya ama nito Se̍yaltiye̍l; to Se̍yaltiye̍l, igina ya ama nito Surubabe̍l. 13 To Surubabe̍l, igina ya ama nito Abyud; to Abyud, igina ya ama nito E̍lyakim; to E̍lyakim, igina ya ama nito Asur. 14 To Asur, igina ya ama nito Saduc; to Saduc, igina ya ama nito Akim; to Akim, igina ya ama nito E̍lyud. 15 To E̍lyud, igina ya ama nito E̍lyasar; to E̍lyasar, igina ya ama nito Matan; to Matan, igina ya ama nito Hakub. 16 To Hakub, igina ya ama nito Huse̍, ket e̍ Huse̍, itu to asawa ne̍ Marya, nga ina mettas ne̍ Je̍sus. Ket e̍ Je̍sus, igina ya maawagan ka Kristu. 17 Ket iya agten iyan, manipud ito timpu nito Abraham agingga ito timpu nito Ari Dabid, uwed met sangapulu ket eppat nga kapututan nga nagkallabes. Ket agten met pe̍ manipud ito timpu nito Ari Dabid agingga ito timpu nito pannakaiyalis dito Israe̍lita ka Babilunya, uwed met pe̍ sangapulu ket eppat nga kapututan nga nagkallabes. Ket manipud ito pannakaiyalis da ka Babilunya agingga ito timpu niya Kristu, uwed met sangapulu ket eppat manin nga kapututan nga nagkallabes. 18 Ket agten idi ya kasasaad nito pannakaiyanac ne̍ Je̍su Kristu: E̍ Marya nga ina na, naitulag itunin nga maiyasawa e̍ Huse̍. Ket sacbay niya panagtipun da, naemmuwan nga uwed met bucsit nan, ket gapu met iya Ispiritu Santu ya bucsit na. 19 Ket e̍ Huse̍ nga asawa na, naemmuwan na nga nabucsit nge̍ Marya ngin. Ket gapu ta nalinteg nga toley nge̍ Huse̍, se̍ gapu ta di na gabay nga paalyewwen nge̍ Marya iya imatang diya toltoley, pinanggep na met nga sililimed kuma nga waswasen to tulag da. 20 Ngem ito uwed iya lemlemmet na pekkem yan, uwed met isa nga anghe̍l niya Apu nga nagpasingen igina iya pasmeg na. Ket kinunen met nito anghe̍l, “Huse̍ nga kapututan ne̍ Ari Dabid, madi ka umikeb nga umawat e̍ Marya nga asawa mun, ta gapu mettas iya Ispiritu Santu ya bucsit na. 21 Ket mangiyanac nad ka lalaki. Ket ya ipanagan mu nad igina, ket Je̍sus, ta isalakan na nad diya toley na kadiya basbasul da,” kunen na. 22 Ket agten iyan ngarud ya napasamac itun, tasun matungpal to nipakagi niya Apu ito isa nga mammadtu nga kinunen na, 23 “Agten idi: Aginaw nad ya balasang, ket mangiyanac ka lalaki, nga mapanaganan nad ka E̍mmanuwe̍l,” nga kayat na nga kagiyen, “E̍ Apu Diyus, uwed dactida.” 24 Ket ito nalukag nge̍ Huse̍, tinungpal na ngarud to nibilin nito anghe̍l niya Apu igina. Inawat na ngarud nge̍ Marya nga asawa nan, 25 ngem madi nakiadug igina agingga ka di na pekkem naiyanac ya bucsit na nga lalaki. Ket Je̍sus ngarud ya nipanagan ne̍ Huse̍ ito ke̍bit. 1 Ket ya ili nga Be̍tle̍he̍m iya prubinsiya nga Hudya, itu ya nakaiyanakan ne̍ Je̍sus ito panagturay ne̍ Ari He̍rude̍s. Ket itun nga timpu, uwed da met toley nga inumbe̍t ka ili nga He̍rusale̍m nga naggayat ka daya. Mamasirib met didi maipanggep kadiya bitbituwen. 2 Ket nagdamdamag da nga kinunen da, “Awac ya edyan niya ebbing nga naiyanac nga ari diya Hudyu? Ta nasingen mi ngamin ya bituwen na nga nagparang enna daya, itu nga inumbe̍t kami nga agdayaw kuma igina,” kunen da. 3 Ket ito nadamag ne̍ Ari He̍rude̍s yan, napalaus met ya danag nan, ket agten met pe̍ dito amin nga iHe̍rusale̍m. 4 Itu nga pinaurnung na amin dito pangpangulu diya agsirsirbi iya Te̍mplu se̍ diya manursuru iya Linteg diya Hudyu, ket inemmu na igida no awac kanu ya naipadtu nga pakaiyanakan niya Kristu. 5 Ket kinunen da igina, “Enna ili nga Be̍tle̍he̍m, iya sakup niya Hudya, itu kanu ya pakaiyanakan na. Ta to mammadtu, itu ya nisurat na itun: 6 ‘Dakayu nga iBe̍tle̍he̍m iyan nga ginet ka Huda, bekken nga nababbaba ya dayaw nu ngem kadiya naturay nga siyudad niya Huda. Ta Be̍tle̍he̍m nad met ya pagtaudan niya mangituray nga mangidalan kadiya toley ku nga Israe̍lita,’ kunen na,” kunen da. 7 Ket e̍ Ari He̍rude̍s, pinalbe̍t na ka limed dito mamasirib nga gan-gannaet, tasun emmuwen na nga nalaing igida no nungey to panagparang nito bituwen. 8 Se̍ na da nibon ka Be̍tle̍he̍m, nga kinunen na igida, “Mawe̍ kayu ngarud sapulen nga nalaing yan nga ebbing. Ket nad no masmac nun, sumoli kayu nga mangipadamag iyaken idi, ta mawe̍ yac met pe̍ agdayaw igina,” kunen na. 9 Ket ito nagicna dito gan-gannaet to kinagi niya ari yin, nawe̍ da ngarudin. Ket ya napasamac, to bituwen nga nasingen da itun enna daya, itu mettas ya nangiturung igidan, ket nagsardeng met ito batug nito baley nga edyan nito ebbing. 10 Ket ito nasingen da to bituwen, napalaus ngarud ya anggem dan. 11 Ket ito nakadateng da iyan nga baley, imuneg da, ket nasingen da ya ebbing se̍ e̍ Marya nga ina na. Ket nagparintumeng da ngarud nga nagdayaw ito ebbing. Ket kalpasan na, linukatan da diya nagpayan da ka sagut da, se̍ da sinagutan ya ebbing ka balituc, nabangug nga mapooran, se̍ sapsapu nga mirra. 12 Ket ito simoli da ito ili da, sabali ya dinalan dan, gapu ta uwed nipakaemmu ne̍ Apu Diyus igida iya pasmeg da nga madi da nga sumolsoli iya edyan ne̍ Ari He̍rude̍sin. 13 Ito nakapanaw dito gan-gannaet tin, uwed met isa nga anghe̍l niya Apu nga nagparang e̍ Huse̍ iya pasmeg na. Ket kinunen nito anghe̍l, “Bumangun kan, ta italew mu diya agina, nga mawe̍ kayu enna E̍hiptu win. Agedyan kayu ngarud antuni agingga nga ibagac nga sumoli kayu ennidi. Ta ipasapul nad ne̍ Ari He̍rude̍s ya ebbing, tasun patayen na,” kunen na. 14 Ket bimangun ngarud nge̍ Huse̍, ket nipanaw na dito agina iyan mettas nga gabi, nga nawe̍ da ka E̍hiptu. 15 Ket nagedyan da antuni agingga ka di natey nge̍ Ari He̍rude̍s. Ket napasamac ya agten iyan, tasun matungpal ya kagi niya Apu nga nipakaemmu nito mammadtu itun, nga kinunen na, “Inayabac ya Anac ku manipud ka E̍hiptu.” 16 Ito naemmuwan ne̍ He̍rude̍s nga binusidan dito mamasirib nga gan-gannaet, napalaus ya unget na. Itu nga nipapatey na amin nga lalaki nga eb-ebbing nga agdagun ka duwa winno naeb-ebbing pekkem enna Be̍tle̍he̍m se̍ kadiya kabangibang na nga luglugar. Nibilin na nga mapatey diya agten iyan nga eb-ebbing, gapu ta maikanatad yani iya pannakaawat na ito kinunen dito mamasirib nga gan-gannaet maipanggep ito timpu nito panagparang nito bituwen. 17 Ket iya agten iyan, natungpal mettin to padtu nito mammadtu nga He̍re̍myas, ito kinunen na nga agten idi: 18 “Uwed nagicna enna ili nga Rama nga berberrit se̍ nabileg nga sangit. Itu nge̍ Rake̍l nga mangberberrit kadiya an-anac na, ket madi pe̍ maliwliwa, ta natey dan,” kunen na. 19 Ket ito natey nge̍ Ari He̍rude̍sin, uwed manin anghe̍l niya Apu nga nagpasingen e̍ Huse̍ enna E̍hiptu iya pasmeg na. 20 Ket kinunen nito anghe̍l, “Bumangun kan, ta iyawir mun diya agina iya pagiliyan nga Israe̍lin, ta natey yin dito nangpanggep nga mangipapatey iya ebbing,” kunen na. 21 Ket bimangun ngarud nge̍ Huse̍, nga niyawir na diya agina ka pagiliyan nga Israe̍l. 22 Ket ito nadamag ne̍ Huse̍ nga e̍ Arke̍lau nga anac nito He̍rude̍s ya simublat nga agari ka prubinsiya nga Hudya ngin, nansing nga sumoli antuni nin. Ket gapu iya naipakaemmu igina iya isa nga pasmeg na, nawe̍ da nga gennung ka prubinsiya nga Galilya. 23 Ket nawe̍ da nagedyan iya isa nga ili nga managan ka Nasare̍t. Ket itu ya pannakatungpal nito kinunen dito mammadtu itun, nga kinunen da, “Maawagan nad nga iNasare̍t.” 1 Ket itun nga timpu, nagpakaemmu nge̍ Juan nga Mammautisar. Nangaskasaba enna away iya prubinsiya nga Hudya, 2 nga kinunen na, “Masapul nga agbabawi kayu kadiya basbasul nu, ta dandani yin ya panangituray niya Nailangitan,” kunen na. 3 E̍ Juan mettas to kinunen nito mammadtu nga Isayas itun, ito kinunen na, “Enna away, uwed mangip-ipkaw nga kunen na, ‘Isagana nu ya dalan niya Apu! Palinteggen nu ngarud ya dalanen na!’” 4 Ket to Juan, nagkawwes met ka kawwes nga naariman ka dutdut kame̍lyu, se̍ nagbarikes ngas ka lalat. Ket ya kanen na, sisibew se̍ digu yukan. 5 Ket nawe̍ nagdengngeg igina diya toltoley nga gayat ka He̍rusale̍m se̍ diya amin nga il-ili niya prubinsiya nga Hudya se̍ diya il-ili nga agsumbangir iya wangag Hordan. 6 Nagipakaemmu da met nga situtulnug kadiya basbasul da, ket binautisaran ne̍ Juan da enna wangag Hordan. 7 Ket ito nasingen ne̍ Juan nga adu diya Parisiyu se̍ Sadusiyu nga umbe̍t agpabautisar, kinunen na met igida, “Arig kayu ngas nga putputut diya nagita nga malaga! Ape̍? Nagan kad ya nangibaga dakayu nga masapul nu nga ilisi diya beggi nu iya maadpangan nga pannakaukum? 8 Diya wangwangel nga tumutup iya napudnu nga panagbabawi kuma lugud ya ipasingen nu iya panagbiyag nu. 9 Ket di nu met ipagarup nga kustu no kunkunen nu iya lemlemmet nu nga, ‘Orey a, ta e̍ Abraham met to am-ama mi.’ Bay-an nu ngarud ya agten iyan nga panpanunut. Ta ya kinapudnu na, orey didi ngas nga batu, mabalin met pe̍ nga pagbalinen ne̍ Apu Diyus nga an-anac nito Abraham, no gabay na. 10 Ngem ita, arig nga uwed met mailaylayat nga wasey yin nga maikelleng kadiya gamgamut diya kayu. Dikad pe̍ diya amin nga kayu nga madi mamisic ka nabaru, macleng da ngarud, se̍ maitemsit da iya apuy. 11 “Ket iyaken ita, danum ya pamautisar ku dakayu gapu iya panagbabawi nu. Ngem uwed nad umbe̍t nga sumarunu iyaken nga dacdackel ya pannakabalin na ngem iyaken, ket di yac pe̍ maikari nga orey no mangabsin ngas iya palloka na para igina. Ket igina, ya Ispiritu Santu se̍ apuy met ya pamautisar na nad dakayu. 12 Ta arig met nga ic-icman nan ya pagsap na ka in-gikan, ket urnungen na nad ya in-gikan na, se̍ na italipen iya alangin. Ngem ya essap nga gennung, ipoor na met ka apuy nga di pulus nga makusep,” kunen na. 13 Ket itun, inumbe̍t nge̍ Je̍sus antuni nga gayat ka Galilya. Ket nawe̍ met iya wangag Hordan, ito edyan ne̍ Juan, tasun agpabautisar igina. 14 Ngem e̍ Juan, gabay na nga lapdan, nga kinunen na, “Rebbeng ku met ya pabautisaran kuma ikew. Bekken met nga rumbeng nga ikew ya umbe̍t agpabautisar iyaken!” kunen na. 15 Ngem kinunen ne̍ Je̍sus igina, “Ala kad lugudin, ta rumbeng met no tungpalen ta amin diya nalinteg nga panggep ne̍ Apu Diyus,” kunen na. Dikad pe̍ nayat mettas nge̍ Juanin. 16 Ket kalpasan nito pannakabautisar ne̍ Je̍sus, gimacdang mettas nga sigida, ket pag-isu met nga arig nga nalukatan ya langitin. Ket nasingen na ya Ispiritu ne̍ Apu Diyus nga agpaspasegged nga agten iya kalapati, ket dinumsag met igina. 17 Ket itun, uwed met timec nga nagicna antuni nga nagtaud ka langit, nga kinunen na, “Itu yani ya Anac ku nga dungdungnguwec. Igina ya pakaay-ayuwac,” kunen na. 1 Ket itun, naiturung nge̍ Je̍sus gapu iya Ispiritu ne̍ Apu Diyus manipud ito wangag, nga naipen ka away, tasun malak-aman na ya panangsulisug niya diyablu. 2 Ket iya unus eppat nga pulu nga algew se̍ gabi antuni, pulus nga madi nangnangan nge̍ Je̍sus. Ket kalpasan na, nabisinan ngarudin. 3 Ket imadenni to mangsulisug, ket kinunen na e̍ Je̍sus, “No tutu nga Anac naka nge̍ Apu Diyus, bilinem man didi nga batu nga agbalin da nga tinapay,” kunen na. 4 Ngem kinunen ne̍ Je̍sus, “Uwed naisurat iya Bibliya nga kunen na, ‘Ya pagbiyag niya toley, bekken nas nga tinapay, no di pe̍ diya amin nga kagi nga tumaud e̍ Apu Diyus,’” kunen na. 5 Ket itun, nipen niya diyablu nge̍ Je̍sus ka He̍rusale̍m, nga itu ya siyudad nga ipatpateg ne̍ Apu Diyus. Ket pinagsikad na nge̍ Je̍sus iya tuctuc niya Te̍mplu, 6 se̍ na kinunen igina, “No tutu nga Anac naka nge̍ Apu Diyus, lumatuc ka man idi. Ta uwed met naisurat iya Bibliya nga kunen na, ‘Bilinen ne̍ Apu Diyus diya anghe̍le̍s na nga mangaywan ikew. Tapayaen daka nad kadiya ima da, tasun orey ya sakam, madi met masakitan ka batu,’ kunen na iya Bibliya,” kunen niya diyablu. 7 Ket kinunen manin ne̍ Je̍sus igina, “Naisurat met pe̍ iya Bibliya nga, ‘Madi ka sigiren ya Apu nga Diyus mu,’” kunen na. 8 Ket ya diyablu, nipen na manin nge̍ Je̍sus iya isa nga nangudu nga unay nga tageytey. Ket nipasingen niya diyablu igina diya amin nga pagpagariyan iya lubung, se̍ diya amin nga kinapaw-is nga uwed igida. 9 Ket kinunen na e̍ Je̍sus, “E̍cde̍c ikew amin didi, no agparintumeng ka nga agdayaw iyaken,” kunen na. 10 Ket kinunen met ne̍ Je̍sus igina itun, “Agtalew ka idi nin, Satanas! Ta uwed met naisurat iya Bibliya nga kunen na, ‘Agdayaw ka ngarud iya Apu nga Diyus mu, ket ig-igina ngas ya pagsirbiyam,’” kunen na. 11 Ket to diyablu, pinanawan na ngarud nge̍ Je̍susin. Ket itun, uwed da met anghe̍le̍s nga nawe̍ nangistimar e̍ Je̍sus. 12 Ket ito nadamag ne̍ Je̍sus nga naibalud nge̍ Juan, pimanaw nga simoli iya prubinsiya nga Galilya ngin. 13 Ket enna Galilya, pimanaw met nge̍ Je̍sus iya ili nga Nasare̍t. Nawe̍ nagedyan ka Kape̍rnaum, nga isa nga ili iya pingit nito baybay ka Galilya, iya sakup niya ginet dito iSabulun se̍ iNe̍ptali itun. 14 Ket agten iyan ngarud ya napasamac itun, tasun matungpal to kinunen nito mammadtu nga Isayas itun, ito kinunen na, 15 “Uwed napasamac kadiya pagedyanan diya iSabulun se̍ iNe̍ptali, enna dalan nga mawe̍ iya baybay, iya bangir niya wangag Hordan, nga lugar nga managan ka Galilya, nga ginet diya bekken nga Hudyu. Ket agten idi ya napasamac antuni: 16 Diya toltoley antuni, maiyarig kadiya aged-edyan iya gicbet. Ngem ita, nasingen dan ya nabileg nga wada. Ngarud, diya maiyarig kadiya aged-edyan iya lugar nga pakatayan, ket uwed met wada nga nangdarang igidan,” kunen nito mammadtu itun. 17 Ket nanipud itun, rinugiyan ne̍ Je̍sus ya mangaskasaba, nga kinunen na iya panangasaba na, “Agbabawi kayu ngarudin, ta dandani mettin ya panangituray niya Nailangitan,” kunen na. 18 Ket ito manmanalan nge̍ Je̍sus iya pingit nito baybay ka Galilya, uwed da nasingen na nga agkabsat nga mangngalap, nga igida de̍ Simon nga maawagan pe̍ ka Pe̍dru, se̍ e̍ Andre̍s. Madama da nga agtabtabukul itun. 19 Ket kinunen ne̍ Je̍sus igida, “Suruten dac lugudin, ta pagbalinen nakayu nga arig nga mangngalap ka toley nga gennung,” kunen na. 20 Ket sigida met nga pinanawan da dito iket da, ket simurut da ngarud iginan. 21 Ket nituluy ne̍ Je̍sus ya nanalan, ket uwed da manin nasingen na nga duwa nga sabali nga agkabsat, nga anac ne̍ Se̍be̍dyu, nga itu de̍ Santiyagu nge̍ Juan. Kabulun da nge̍ ama da nga Se̍be̍dyu, ket uwed da iya bangka da nga agay-ayuma kadiya iket da. Inayaban ne̍ Je̍sus dito agkabsat, 22 ket sigida da nga pinanawan to bangka se̍ e̍ ama da, ket simurut da ngarud e̍ Je̍susin. 23 Ket nawe̍ ngarud pinasyar ne̍ Je̍sus diya amin nga parte̍ niya prubinsiya nga Galilya. Ket nangisursuru kadiya gigimungan da, nga nikaskasaba na ya Makaparagsac nga Damag maipanggep iya nadiyusan nga panangituray. Ket pinalaing na pe̍ diya toley kadiya orey nagan na nga sakit winno kinakapsut da. 24 Ket iya agten iyan, nagdinamag met pe̍ nge̍ Je̍sus iya amin nga parte̍ niya prubinsiya nga Sirya. Ket nipen ngarud diya toltoley igina diya amin nga uwed dipe̍re̍nsiya winno pakarigatan da, nga agten kadiya naluganan ka sairu, diya agkeskessiw, se̍ diya madi makakiwa ya beggi da. Ket pinalaing ngarud ne̍ Je̍sus da. 25 Ket adu met diya toltoley nga nibulubulun igina, nga gayat da iyan mettas nga prubinsiya nga Galilya, se̍ gayat da pe̍ iya pagiliyan nga De̍kapulis, iya siyudad nga He̍rusale̍m, iya prubinsiya nga Hudya, se̍ gayat da pe̍ kadiya il-ili iya demmang niya wangag Hordan. 1 Ket ito nasingen ne̍ Je̍sus dito nakad-adu nga toley, nanang-at ka tageytey. Ito nakatugew antuni nin, imadenni igina diya pasurut na. 2 Ket sinuruwan na da, nga agten idi to kinunen na: 3 “Nagasat diya mangipudnu iya kinakurang da maipanggep e̍ Apu Diyus, ta uwed met igida ya panangituray niya Nailangitan. 4 Nagasat diya agladladingit, ata igida nad ya uwed pakaliwliwaan da. 5 Nagasat diya nasingpet, ata igida nad met ya mangtagikuwa mettas iya lubung. 6 Nagasat diya agtarigagay kadiya nalinteg nga panggep ne̍ Apu Diyus, ta mapnec da nad mettas. 7 Nagasat diya managkaasi, ta igida ya makaasiyan nad met pe̍. 8 Nagasat diya nadalus ya panpanunut da, ta igida ya makasingen nad met e̍ Apu Diyus. 9 Nagasat diya mangpatpatunus, ta igida, maawagan da nad nga anac ne̍ Apu Diyus. 10 Nagasat diya mairurumen gapu mettas iya panagtungpal da ka nalinteg, ta uwed met igida ya panangituray niya Nailangitan. 11 “Dakayu nga maumsi winno mairurumen, winno mapadpadake̍c ka kumpurmi gapu iya panagtungpal nu iyaken, ket maibilang kayu met nga nagasat. 12 Ngarud, agragsac kayu kuma latta, se̍ aganggem kayu kuma pe̍, ta dackel nad met ya gun-guna nu ka langit. No nairurumen kayu, agragsac kayu kuma ngarud, ta agten mettas kadito mammadtu itun ya kasasaad nu ita.” 13 “Dakayu, ket maiyarig kayu ka asin nga mange̍cde̍ ka nabaru kadiya toltoley iya lubung. Ngem no maipac ya silem niya asinin, kumaan ngarud niya panangpasilem manin iyan nga asin? Awan ngarud sirsirbi nan. Ket maitemsit ngas nga gudgudlan diya toley nga manalan iyanin. 14 “Ket maiyarig kayu pe̍ manin ka dilag nga mangwada kadiya toltoley iya lubung. Ket emmu tida nga ya siyudad nga uwed iya tuctuc niya tageytey, madi ngarud mailinged. 15 Ket agten met pe̍ iya dilag. Ta no sibtan niya isa nga toley, ket madi na met tacban ka salupan, no di lugud ipay na iya kustu nga pakaipayan na, tasun madilagan diya amin nga uwed iya uneg niya baley. 16 Ket agten kayu met kuma, ta madi kayu kuma ngarud ilinged ya arig nga dilag nu. Ta masingen kuma diya toltoley diya nabaru nga wangwangel nu. Ket iya agten iyan, daydayawen da ya Ama nu nga uwed ka langit.” 17 “No maipanggep iya Linteg nito Muyse̍s, se̍ dito nisursuru dito mammadtu itun, mabalin nga ipagarup nu nga inumbe̍t tac tasun ipac ku ya sirbi da. Ngem madi yac met inumbe̍t tasun ipac ku diyan, no di lugud tasun tungpalec ya pagrebngan da. 18 Ta ya kinapudnu na, no kumaan niya panagpaut niya abac lawa se̍ lubung, itu pe̍ yin ya panagpaut niya orey nagan na nga le̍tra se̍ orey tulnec ngas niya Linteg, agingga ka matungpal nad ya aminin. 19 Itu nga ya orey nagan na nga toley nga madi na gabay ya agtungpal iya isa kadiya bilbilin niya Linteg, orey no isa ngas nga bilin nga naibilang nga e̍teng ngas ya pateg na, se̍ no isuru na pe̍ kadiya toley nga madi da kanu masapul nga agtungpal kadiya bilbilin niya Linteg, ket maibilang nad met pe̍ yan nga toley nga kanumuwan ya kasasaad na kadiya iturayan niya Nailangitan. Ngem ya toley nga agtungpal nga gennung kadiya bilbilin niya Linteg se̍ mangisuru pe̍ kadiyan, ket maibilang nad met pe̍ nga napateg kadiya iturayan niya Nailangitan. 20 Ta pudnu met nga madi mabalin nga makalak-am kayu kadiya iturayan niya Nailangitan, no bekken nga napudpudnu ya kinalinteg nu ngem iya kinalinteg diya manursuru iya Linteg se̍ diya Parisiyu.” 21 “Emmu nu to bilin nga naisuru kadito toley itun nga, ‘Madi ka pumatey. Ket ya orey nagan na nga pumatey, rebbeng na met ya maisangu nga maukum kadiya kustisiya,’ kunen na. 22 Ket ya ibagac dakayu, ket ya amin nga orey makaunget ngas iya kapada na, rebbeng na met ya maisangu nga maukum kadiya kustisiya. Se̍ ya orey nagan na nga mangagi iya kapada na nga, ‘Awan nakem mu!’ ket rebbeng na met ya maisangu iya Kunse̍hus. Se̍ ya mangagi nga, ‘Turpi ka!’ ket rebbeng na met ya maipisuc iya apuy nga pagdusaan enna impiye̍rnu. 23 “Itu nga no mawe̍ ka kuma agidatun ka sagut mu e̍ Apu Diyus iya pagdatunan, se̍ malagip mu nga uwed sakit niya nakem niya kapadam ikew, 24 ibatim kuma pekkem ya isagut mu iya sangu niya pagdatunan, se̍ mawe̍ ka pekkem makikinnaawatan nga mona iya kapadam. Se̍ ka nad sumoli enna pagdatunan, nga idatun mu ya sagut mun. 25 “Ket no uwed mangidarum ikew, sigida ka kuma ngarud nga makikinnaawatan igina, bayat niya kauwed nu pekkem iya dalan nga mawe̍ iya pangukuman, tasun madi naka kuma isangu iya kuis. Ta kaynun no iyawat naka ya kuis iya pulisiya, ket maibalud ka. 26 Ket no agten iyan, pulus nga di ka nad makaruwar iyanin, agingga nga di ka mabayadan ya amin nga nikeddeng da. Ket awan asi da ikew, orey no isa ngas nga sintabu.” 27 “Ket emmu nu pe̍ to bilin nga, ‘Madi ka makitipun ka bekken mu nga asawa.’ 28 Ket ya ibagac dakayu, ket amin nga mangpanunut ka dake̍c maipanggep iya babey nga singsingen na, naibilang mettin nga makitipun igina iya panpanunut nan. 29 Itu nga no pakabasulam ya diwanan nga matam, kotkotem kuma ngasin, se̍ ka itemsit! Ta nabarbaru lugud no maipac ya isa nga parte̍ niya beggim ngem iya awan pagkurangan niya beggim, ngem maipisuc ka ngas met ka impiye̍rnu. 30 Ket no ya diwanan nga imam ya pakabasulam, putdem masin, se̍ ka itemsitin. Ta nabarbaru lugud no agkurang ka ka isa nga parte̍ niya beggim ngem iya awan pagkurangan niya beggim, ngem mawe̍ ka ngas met ka impiye̍rnu.” 31 “Ket uwed pe̍ to bilin nga, ‘Ya lalaki nga mayat nga mangiyadi iya asawa na, masapul nga e̍cdan na ka naisurat nga pakasingnan iya panangiyadi na igina,’ kunen na. 32 Ket ya ibagac dakayu, ket ya lalaki nga bekken nga nakikamalala ya asawa na, ngem iyadi na latta, ket pairaman na mettin ya asawa na ka basul nga pannakitipun ka bekken na nga asawa. Ket ya orey nagan na nga mangasawa manin ka babey nga naiyadi yin, makabasul met pe̍ ka basul nga pannakitipun ka bekken na nga asawa.” 33 “Ket emmu nu pe̍ to bilin nga naisuru kadito toley itun nga, ‘Madi ka paglikudan ya nikarim iya sapatam, no di lugud tungpalem diya karim nga naariman iya imatang niya Apu,’ kunen na. 34 Ket ya ibagac dakayu, ket pulus nga madi kayu kuma nga agsapsapata! Ngarud, bekken nu kuma nga pagsapata nga ibalikas nu ya balikas nga ‘langit’, ta ya langit, arig mettas nga trunu ne̍ Apu Diyus nga pagturayan na. 35 Se̍ bekken nu kuma met pe̍ nga pagsapata nga ibalikas nu ya balikas nga ‘lubung’, ta ya lubung, arig nga pagpatayan ne̍ Apu Diyus kadiya saka na. Se̍ bekken nu kuma met nga pagsapata nga ibalikas nu ya balikas nga ‘He̍rusale̍m’, ta siyudad mettas niya Kangatuwan nga Ari. 36 Ket orey ya ulu nu mettas, bekken nu kuma lugud nga pagsapata, ta dakayu, awan met kabaellan nu nga orey mangsukat iya kulur niya orey isa ngas nga ebbuc nu, puraw man winno nangisit. 37 Ngarud, pulus nga awan kuma pagsapata nu, ta ya ibaga nu kuma, basta ‘Bo’ no bo, se̍ ‘Bekken’ no bekken. Ta ya orey nagan na nga maidga kadidi, ket agtaud ngas met iya diyablu nga managdacdake̍c.” 38 “Ket emmu nu pe̍ to bilin nga, ‘Rumbeng nga mabulding ya mangbulding, se̍ magorpew ya manggorpew,’ kunen na. 39 Ket ya ibagac dakayu, ket madi nu pulus nga balsen diya agwangel ka dake̍c dakayu. Kaspagarigan no uwed mangtungpa ikew iya diwanan nga pasngit mu, ket islam kuma pekkem ya katigid. 40 Agten pe̍ no uwed mangidarum ikew, tasun alac na kanu ya badum, ket e̍cde̍m ngarud pe̍ igina pati ya punyus mu. 41 Agten pe̍ no uwed kuma mangpilit ikew nga agitulud ka kanu para igina ka isa nga kilume̍tru, ket itulud mu lugud ka duwa nga kilume̍tru. 42 Ket no uwed kuma agpakaasi nga agadeng ikew, e̍cdam ngarud. Se̍ no uwed mayat nga tumkew ikew, patkawam ngarud.” 43 “Emmu nu to bilin nga, ‘Ya kabulun mu, ayatem. Ket ya kumuntra ikew, guraem,’ kunen da. 44 Ket ya ibagac dakayu, ket ayaten nu lugud diya kumuntra dakayu, se̍ ikararagan nu lugud pe̍ diya mangirurumen dakayu. 45 Ket agten iyan kuma ngarud ya wangwanglen nu, tasun ipasingen nu nga tutu kayu nga anac niya Ama nu nga uwed ka langit. Ta e̍ Apu Diyus, padapada nga pagsinagen na ya sinag na kadiya nasingpet se̍ kadiya agdacdake̍c nga toltoley. Se̍ padapada nga ipaay na pe̍ ya udan para kadiya nalinteg se̍ kadiya bekken nga nalinteg. 46 “Ket agten kayu kuma pe̍ iyan, ta no diyan nas toley nga agayat dakayu ya ayaten nu, bekken kayu nga maikari iya igun-guna ne̍ Apu Diyus. Ta orey diya kagura nu nga agsingsingir ka buis, agten met pe̍ iyan ya wangwanglen da. 47 Se̍ agten pe̍ no diyan nas kapada nu ya kablaawan nu, agten kayu was kadiya kaaduwan nga toltoley. Ta orey diya bekken nga toley ne̍ Apu Diyus, agten met pe̍ iyan ya wangwanglen da. 48 Ngarud, dakayu, masapul nga agbalin kayu nga awan pagkurangan iya panagbiyag nu, nga agten mettas iya gangey niya nailangitan nga Ama nu, nga awan pagkurangan na.” 1 “Agannad kayu, tasun bekken nga pammasingen nas kadiya toley ya panagwangel nu ka nalinteg. Ta no agten iyan nas ya gapu niya panagwangel nu ka nalinteg, ket awan lugud gun-guna nu nga e̍cde̍ niya Ama nu nga uwed ka langit. 2 “Itu nga no mangikaasi ka kadiya makasapul, madi ka kuma ipacpakaemmu kadiya toltoley ya wangwanglem. Ta bekken kayu kuma ngarud nga agten kadito aginsisingpet nga toley nga agpatangguyub met kadiya gigimungan se̍ kadiya kalkalsada, tasun dayawen diya toley da. Pudnu met nga itu wasin ya gun-guna diya agten iyan nga toley. 3 Ngem ya kustu nga wanglem kuma nga gennung, no mangikaasi ka, ket madi ka kuma ipakaemmu ya wangwanglem, tasun arig nga madi maemmuwan niya katigid nga imam ya wangwanglen niya diwanan mu. 4 Ket no agten iyan, madi ngarud maemmuwan diya sabali nga toley maipanggep iya panangikaasim. Ngem ya Amam nga makasingen kadiya amin nga nalimed, igina met ya manggun-guna ikew.” 5 “Ket no agkararag ka, madi ka kuma pe̍ tultuladen diya aginsisingpet. Ta magustuwan da ya agkararag nga nakasikad kadiya gigimungan se̍ kadiya paguurnungan toley kadiya kalkalsada, tasun masingen diya toley da. Pudnu met nga itu wasin ya gun-guna dan. 6 Ngem ikew, no agkararag ka, umuneg ka kuma iya siled mu, ket igiset mu kuma pe̍ ya gagayangan na, ket agkararag ka ngarud iya Amam nga madi masingen. Ket idi nga Amam, nga makasingen kadiya nalimed, ket igina met ya manggun-guna ikew. 7 “Ket no agkararag kayu, madi kayu dagdagolliten diya kagi nga awan banbanag da, nga agten iya ugali diya madi makaemmu e̍ Apu Diyus. Agten iyan ngarud ya ugali da, ta ipagarup da nga maipangag ya kararag da no adu ya kagiyen da. 8 Ngem madi nu lugud tuladen ya agten iyan nga ugali da, ta ya Ama nu, emmu na met ya kasapulan nu, orey madi kayu pekkem adngen igina. 9 “Dikad pe̍ no agkararag kayu, agten idi kuma: ‘Ama mi nga uwed ka langit, madaydayaw kuma ya napudnu nga turay mu, 10 madatngan kuma ya panangituray mu, ket maariman kuma ya tarigagay mu idi nga lubung, nga agten mettas iya maar-ariman enna langit. 11 E̍cde̍m kay dakami ya masapul mi nga pagbiyag ita nga algew. 12 Se̍ pakawanen nakami kuma kadiya basbasul mi, nga agten met iya panangpakawan mi kadiya nakabasul dakami. 13 Se̍ di nakami kuma iturung ka pakasulisugan, no di lugud ilisi nakami iya Managdacdake̍c.’ 14 “Tutu met nga no pakawanen nu diya toley nga nakabasul dakayu, pakawanen nakayu met pe̍ ya nailangitan nga Ama nu. 15 Ngem no madi kayu pakawanen diya toley kadiya basbasul da, madi pe̍ pakawanen niya Ama nu diya basbasul nu.” 16 “Ket no uwed kari nu gapu iya pammati nu, nga mangiparit iya beggi nu nga mangan, singen nu tasun madi kuma mad-adlaw iya langa nu ya panaganus nu, nga agten iya gangey diya aginpapasnec. Ta pasabaliyen da ya langa diya rupa da, tasun masingen diya toley ya panaganus da nga madi mangan. Ket pudnu met nga itu wasin ya gun-guna dan. 17 Ngem ya wanglem kuma nga gennung, no uwed karim nga mangiparit iya beggim nga mangan, agpamada ka se̍ agemwas ka kuma ngarud, 18 tasun madi kuma maem-emmuwan diya toley nga aganus ka iya madi mangan, no di lugud ya Amam nga madi masingen kuma ngas ya makaemmu idi. Ket ya Amam nga makasingen kadiya nalimed, igina met ya manggun-guna ikew.” 19 “Bekken kuma nga ya kinabacnang idi nga lubung ya punduwen nu. Ta ya kinabacnang idi nga lubung, mapirdi ngas met gapu ka bucbuc se̍ kirang, winno matakew nga takawen diya mangtulisan iya baley. 20 Ngem ya ipateg nu kuma, itu ya arig nga panangipundu nu ka kinabacnang enna langit. Ta antuni, awan met mangpirdi nga bucbuc winno kirang, se̍ awan tulisan nga makalnec nga mangtakew. 21 Ya nailangitan nga kinabacnang kuma ngarud ya ipateg nu, ta no awac ya edyan niya kinabacnang nu, itu pe̍ ya panpanunuten nu nga pe̍yeng.” 22 “Agten idi: Ya mata niya toley, itu ya maiyarig ka pannakadilag na. Ket no nabaru ya matam, paglaingan niya amin nga beggim ya wada. 23 Ngem no bekken nga nabaru ya matam, ket arig nga uwed iya gicbet ya amin nga parte̍ niya beggim. Ket iya agten iyan, no nagicbet ikew ya wada niya dilag mu, nakaru ngarud met ya gicbet niya kasasaad mu!” 24 “Ket no ya tagabu, madi met mabalin nga duwa ya pagsirbiyan na. Ta no duwa ya amu na, guraen na met ya isa, ket ayaten na nga gennung ya isa. Winno patgen na ya isa, ket kalucsew na nga gennung ya isa. Ngarud, no dakayu, madi met mabalin nga agpaay kayu e̍ Apu Diyus se̍ agpaay kayu pe̍ iya panangipateg ka kuwarta.” 25 “Dikad pe̍ idi ngarud ya ibagac dakayu: Madi kayu kuma nga pakadanagan ya pagbiyag nu, nga agten no nagan ya kanen nu winno inumen nu, se̍ madi kayu kuma pe̍ pakadanagan ya beggi nu, nga agten no nagan ya pagkawwes nu. Ta bekken nga didi ya kapatgan, no di ngarud met napatpateg ya biyag ngem kadiya makan, se̍ napatpateg met ya beggi ngem kadiya lupluput. 26 “Singen nu lugud diya sibud. Madi da met agmula winno agapit, winno agipundu ka kanen da ka sarusar. Ket ya nailangitan nga Ama nu met ya mangpakan igida. Ket dakayu, di kayu ngarud napatpateg iya imatang na ngem kadiya sibud? 27 Ngarud, awan sirsirbi niya panagdanag, ta awan met toley nga makapadeddu iya biyag na, orey no is-isa ngas nga uras, gapu ngas ka panagdandanag na. 28 “Se̍ ape̍ nga agdanag kayu maipanggep ka pagluput nu? Kaspagarigan, panunuten nu nga nalaing ya panagdackel diya napaw-is nga belbellad diya ruut iya away. Madi da met agtartarabaku winno agab-abel. 29 Ngem kinapudnu na met, orey to Ari Sulumun nga napalaus ya kinabacnang na itun, awan met pagkawwes na nga maipada iya kapaw-is niya orey nagan na kadiyan nga bellad. 30 Ket agten iyan ngarud ya arig nga panangkawwes ne̍ Apu Diyus kadiya rucruut iya away. Ruut ngas diyan nga e̍teng ya pateg da, ta orey uwed da ita nga sibibiyag, ket maidungsu da nad ngas met no damlagin. Ket no agten iyan ya kinalaing niya arig nga panangkawwes ne̍ Apu Diyus kadiya rucruut, di ngarud nangnangruna ya panangisagana na ka pagkawwes nu? Paya ngin, nakapsut ngas met ya panamati nu! 31 “Agten ngarud to kunec: Madi kayu agdandanag. Madi kayu ngarud panpanunuten nga sidadanag nga, ‘Awac ngata ya pamettan mi ka kanen mi?’ winno ‘Awac ngata ya pamettan mi ka inumen mi?’ winno ‘Awac ngata ya pamettan mi ka pagluput mi?’ 32 Bay-an nu ngarud ya agten iyan nga panpanunut, ta amin didi, itu met diya panpanunuten nga pe̍yeng diya di makaemmu e̍ Apu Diyus. Ngem no dakayu, emmu met niya nailangitan nga Ama nu nga masapul nu amin diyan. 33 Itu nga diya banbanag maipanggep iya panangituray na se̍ diya nalinteg nga panggep na, itu kuma nga gennung ya ipangpangruna nu nga panpanunuten. Ket iya agten iyan, mae̍cdan kayu pe̍ yin ka amin diyan nga kasapulan nu. 34 “Itu nga madi kayu agdanag maipanggep kadiya masapul nu iya sumarunu nga algew. Ta kada sumarunu nga algew, uwed manin tumaud nga pakadanagan nu. Awan kuma idga nu iya pakasikuran nu iya agdama nga algew!” 1 “Madi kayu kuma pabasulen ya kapada nu, tasun madi kayu kuma pe̍ mapabasul. 2 Ta no kumaan niya inget niya panangusig nu, agten iyan nad met ya pannakausig nu. Se̍ no kumaan niya panangaasi nu, agten iyan nad met ya pannakakaasi nu. 3 “Ape̍ nga dellawem ya puling nga uwed iya mata niya kapadam, ngem madi ka met madlaw ya tabla nga uwed iya mismu nga matam? 4 Ket bayat niya kauwed pekkem niya tabla iya matam, ape̍ nga kunem iya kapadam nga, ‘Da, ta ipac ku ya puling mu’? 5 Ay! Aginlilinteg ka met no agten iyan! Ta masapul nga ipac mu pekkem nga mona ya tabla nga uwed iya mismu nga matam, tasun nabatad ya panagsingem nga mangipac iya puling nga uwed iya mata niya kapadam. 6 “Ket no maipanggep kadiya maipaay e̍ Apu Diyus, madi nu ngarud ipalak-am kadiya maibilang nga asu. Kaiyarigan na pe̍ ya pe̍rlas nga alahas. Madi kayu ngarud ipalladaw diya pe̍rlas iya sangu diya maiyarig nga abuy, ta kaynun no gudgudlan da nga silulucsew, se̍ dakayu ngas ranggasan.” 7 “No uwed masapul nu, agadeng kayu kuma e̍ Apu Diyus, ket mae̍cdan kayu ngarud. Agsapul kayu, ket makasmac kayu ngarud. Agtogtog kayu, ket mailukat ya ruwangan dakayu. 8 Ta amin nga agadeng, mae̍cdan da. Ket ya agsapul, makasmac. Ket ya agtogtog, mailukat ngarud para igina ya ruwangan. 9 “Ket kaspagarigan pe̍ no dakayu nga lalaki, no uwed agadeng nga anac mu ka tinapay, bekken met nga batu ya e̍cde̍m igina! 10 Winno no lames kuma ya adngen na, malaga aya ya e̍cde̍m igina? Bekken met! 11 Ngarud, orey dakayu nga toley nga uwed kinadake̍c na, emmu nu met latta ya mange̍cde̍ ka nabaru kadiya anac nu. Ket no ya Ama nu nga uwed ka langit, di ngarud nangnangruna ya panange̍cde̍ na ka nabaru kadiya agadeng igina? 12 Ket iya agten iyan, ya gabay nu nga mawangel kuma dakayu, itu kuma ya wanglen nu mettas iya kapada nu. Ta itu ya kaipapennan niya sursuru iya Linteg nito Muyse̍s se̍ ya panursuru dito mammadtu.” 13 “No maipanggep iya pannakaiturung iya biyag nga e̍cde̍ ne̍ Apu Diyus, maiyarig iya ruwangan. Ket ya nailet nga ruwangan kuma ngarud ya umuneggan nu. Ta ya ruwangan nga nawaya, se̍ ya dalan nga nalaka, itu nga gennung ya mawe̍ iya agnanayun nga pakapukawan, ket adu met diya toltoley nga lumnec iyan nga ruwangan. 14 Ngem ya ruwangan nga mawe̍ iya biyag nga e̍cde̍ ne̍ Apu Diyus, nailet nga gennung, se̍ narigat met ya dalan, ket e̍teng ngas diya toley nga makasmac idi.” 15 “Agannad kayu ngarud, ta uwed da met busid nga mangikaskasaba kanu ka kagi ne̍ Apu Diyus, nga makapagparang dakayu nga arig nga karne̍ru nga nanacman. Ngem ya kinapudnu na, agten da met iya atap nga asu nga nauyung. 16 Ngem gapu iya pagbanagan niya ugali da, mailasin nu da. Ta agten mettas iya panangilasin kadiya mula: Bekken met nga maburas ka narasi nga mula ya bisic ubas, se̍ bekken pe̍ nga maburas ka narasi nga ruut ya bisic igus. 17 Ket agten pe̍ iyan ya kayu: Diya nabaru nga kayu, mamisic da met ka napaw-is. Ngem diya kayu nga uwed sakit da, mamisic da nga gennung ka dake̍c. 18 Ngarud, madi mabalin nga mamisic ka dake̍c ya kayu nga nabaru. Ket ya kayu nga uwed sakit na, madi met mabalin nga mamisic ka napaw-is. 19 Ket diya kayu nga madi makabisic ka napaw-is, macleng se̍ maitemsit ka apuy. 20 Ket iya agten met pe̍ iyan, diya busid nga mangasaba, mailasin nu da gapu iya pagbanagan niya ugali da.” 21 “Ket bekken nga amin nga mangawag iyaken ya makalak-am nad iya panangituray niya Nailangitan, orey diya agkunen iyaken nga, ‘Apuc, Apuc’. Ta diyan nas tutu nga agtungpal iya tarigagay niya Amac nga uwed ka langit diya makalak-am nad iya panangituray na. 22 Ket nad no panangukum iya modi nga timpu, adu nad diya agkunen iyaken nga, ‘Apu! Apu! Ape̍ di nakami alac? Ket ya nagan mu mettas ya inusar mi ito panangikasaba mi iya kagim! Se̍ nangpatalew kami met pe̍ ka sairu gapu iya nagan mu, se̍ adu met diya nakaskasdaaw nga inariman mi gapu iya panangusar mi iya nagan mu,’ kunen da nad met. 23 “Ket ibagac nad met igida, ‘Pulus nga madi nakayu em-emmu. Agtalew kayu lugud idi nin, dakayu nga managdacdake̍c!’ kunec nad mettas.” 24 “Dikad pe̍ amin nga dumngeg kadidi nga kagic se̍ agtungpal kadidi, maiyarig da met iya isa nga nasirib nga toley nga nangipasikad ka baley na iya pinas. 25 Ket itun, nagudan, naglayus se̍ nagbelluut, ket nadalapus yan nga baley. Ngem madi met narogpac, ta batu met ya nangisaadan na. 26 “Ngem diya toley nga agdengngeg kadidi nga kagic, ngem madi da met tungpalen, ket maiyarig da met iya isa nga toley nga awan pannakaawat na, nga nangipasikad ka baley na iya laplapuc nga edyan. 27 Ket itun, nagudan, naglayus se̍ nagbelluut, ket nadalapus met ya baley na. Ket narogpac nga pudnu win,” kunen na. 28 Ket nalpasin nge̍ Je̍sus itun nga nangisuru kadiyan. Ket diya toltoley, nasdaaw da ngarud iya panangisuru na, 29 ta naturay met ya panangisuru na, nga bekken nga agten iya panangisuru diya manursuru iya Linteg antuni. 1 Ket ito nanagus nge̍ Je̍sus ito tageytey yin, adu nga unay diya toley nga nibulubulun igina. 2 Ket itun, uwed isa nga lalaki nga nakutel nga nawe̍ iya edyan ne̍ Je̍sus. Nagparintumeng met nga sidadayaw iya sangu ne̍ Je̍sus, nga kinunen na, “Apu, emmuc nga mapalaing nac met, no gabay mu,” kunen na. 3 Ket inicman ngarud ne̍ Je̍sus nga kinunen na, “Gabay ku met. Malaingan ka ngarudin,” kunen na. Ket sigida met nga pimaw-isin ya latlat nito lalaki, nga awan to kutel nan. 4 Ket kinunen ne̍ Je̍sus igina, “Madi ka ibagbaga ya maipanggep idi iya orey nagan na. Mawe̍ ka ipasingen ya beggim iya agsirsirbi iya Te̍mplu, se̍ agidatun ka ka sagut nga maikanatad iya bilin nito Muyse̍s, tasun maipanecnec kadiya toltoley ya pannakapalaing mu,” kunen na. 5 Ket ito nakadateng nge̍ Je̍sus ka Kape̍rnaum, uwed simabet igina nga isa nga kapitan suldadu niya gubiye̍rnu Ruma. Ket nagpacpakaasi to kapitan nga kinunen na, 6 “Apu, ya eb-ebbonec, nakaida ngas iya baley nga madi na met makiwa ya beggi na, ket marigatan nga unay,” kunen na. 7 Ket kinunen ne̍ Je̍sus igina, “Mawe̍ yac ngarud palaingen,” kunen na. 8 Ngem to kapitan, kinunen na igina, “Ay, bekken nin, Apu, ta madi yac met maikari nga mangsangaili ikew iya baley ku. Basta ikagim kuma ngasin ya bilin mu, tasun malaingan kuma ngin ya eb-ebbonec. 9 Emmuc nga mabalin ya agten iyan, ta orey iyaken, uwed pe̍ mangituray iyaken, se̍ uwed da met iturayac nga suldadu. Ket no ibon ku ya isa, ket mawe̍ met. Se̍ no ‘Umbe̍t ka idi,’ kunec iya isa, ket umbe̍t met. Se̍ no ‘Idi ya wanglem,’ kunec iya tagabuc, ket tungpalen na met,” kunen na. 10 Ket nasdaaw nge̍ Je̍sus ito nagicna na ya kinunen nito kapitan. Ket kinunen ne̍ Je̍sus kadito nibulubulun igina, “Tutu met yani nga ibagac dakayu: Orey kadiya iIsrae̍l, awan pekkem naaskurac nga agten idi nga nabileg ya panamati na. 11 Tutu met nga adu nad diya gayat iya daya se̍ ellod nga makisangu nga mangan kade̍ Abraham, Isaac se̍ e̍ Hakub iya pagiturayan niya Nailangitan. 12 Ngem dito sigud nga nangibilang iya beggi da nga kameng iya panangituray niya Nailangitan, mailaskig da nad nga gennung nga maitemsit iya kagicbettan enna deyyu. Ket diya uwed antuni nga lugar, agberrit se̍ agngaretnget da ngarud,” kunen na. 13 Ket kinunen ne̍ Je̍sus ito kapitan suldadu, “Agawir ka ngas ngarudin. Ta ya pinatim nga maariman, ket naarimanin,” kunen na. Ket iyan mettas nga kanitu, nalaingan nga tutu to eb-ebbonen nito kapitan. 14 Ket ito nawe̍ nge̍ Je̍sus iya baley de̍ Pe̍dru, nadateng na ya katugangan ne̍ Pe̍dru nga babey nga nakaida, ta madagang met. 15 Ket e̍ Je̍sus, inicman na ya ima nito babey, ket nalaingan mettin to dagang na. Ket to babey, bimangunin, ket nagistimar pe̍ ka para e̍ Je̍susin. 16 Ket ito gidamin iyan mettas nga algew, ne̍lbe̍t diya toltoley iya edyan ne̍ Je̍sus diya adu nga naluganan ka sairu. Ket pinagtalew na dito sairu gapu was iya kinagi na. Ket diya agsakit, pinalaing na da met pe̍ nga amin. 17 Ket agten iyan ngarud ya napasamac itun tasun matungpal to kinagi nito mammadtu nga Isayas, ito kinunen na, “Nipac na diya dipe̍re̍nsiya niya begbeggi tida, se̍ inagasan na diya sacsakit tida,” kunen nito Isayas. 18 Ket ito nasingen ne̍ Je̍sus dito nakad-adu nga toltoley iya le̍cbut na, nibilin na kadito adalan na nga kunen na, “Tidan, dumelmang tida iya baybayin,” kunen na. 19 Ket uwed met imadenni igina itun nga isa nga manursuru iya Linteg Hudyu, ket kinunen na e̍ Je̍sus, “Mistru, sumurut tac met ikew iya orey awac nga kapennam,” kunen na. 20 Ket kinunen ne̍ Je̍sus igina, “Utubem man yani: No diya musang, uwed pagedyanan da nga re̍kab. Ket se̍ diya sibsibud, uwed pe̍ sucbut da. Ngem ya Anac nga Naipatoley, awan met nga gennung pagedyanan na tasun uwed kustu nga pagidaan na,” kunen na. 21 Ket uwed met pe̍ sabali nga pasurut ne̍ Je̍sus nga nagkunen igina, “Sumurut tac pe̍, Apu, ngem palubusan nac kay pekkem nga mawe̍ mangsingen iya pannakaitamen ne̍ amac,” kunen na. 22 Ngem kinunen ne̍ Je̍sus, “Suruten nac lugudin, ta biyang met diya maiyarig ka natey ya makaemmu kadiya minatey da,” kunen na met. 23 Ket itun, nawe̍ naglugan nge̍ Je̍sus ito bangka, ket nibulun ngarud igina dito adalan na. 24 Ket ya napasamac itun, nagbelluut met ka nabileg gin, ket masacsacduwan mettin to bangka da. Ngem e̍ Je̍sus, agtudtudug. 25 Ket dito adalan, nawe̍ da ngarud linukag nge̍ Je̍susin, nga kinunen da, “Apu! Isalakan nakami kay, ta matey tidan!” kunen da. 26 Ket kinunen ne̍ Je̍sus igida, “Ape̍ mansing kayu? Nakapsut met ya panamati nu!” kunen na. Ket bimangun nge̍ Je̍sus, se̍ na met binilin to belluut se̍ palung nga agtalna da. Ket natalna met nga tutu ya aminin. 27 Ket nasdaaw ngarud dito adalan na, nga kinunen da, “Nagan ngata ya katotoley nidi? Ta orey ya belluut se̍ diya palung, ket agtungpal da met igina!” kunen da. 28 Ket ito nakadateng de̍ Je̍sus enna demmang iya sakup diya iGadara, uwed met duwa nga lalaki nga naluganan ka sairu, nga naggayat da met kadiya tatamennan, ket simabet da e̍ Je̍sus. Ket diya toltoley antuni nga lugar, madi da mabalin ya manalan nga tumalib kadiyan nga tatamennanin, gapu ta nakauy-uyung dito duwa nga lalaki. 29 Ket dito duwa nga lalaki, kinunen da e̍ Je̍sus ka nabileg, “Anac ne̍ Apu Diyus! Nagan ngarud ya biyang mu dakami? Inumbe̍t ka aya idi tasun parigaten nakami ita, sacbay niya naikeddeng nga pannakadusa mi?” kunen da. 30 Ket iya bekken nga deyyu antuni, uwed met isa nga dackel nga bungguy diya abuy nga agsebsebbuc. 31 Ket dito sairu nga naglugan kadito duwa nga lalaki, nagpakaasi da e̍ Je̍sus, nga kinunen da, “No pagtalawen nakami, dituni nga abuy kuma ya pangiyalisam dakami,” kunen da. 32 Ket kinunen ne̍ Je̍sus igida, “Ala, ingkayu ngarudin!” kunen na. Dikad pe̍ pimanaw ngarud dito sairu, nga nawe̍ da limugan kadito abuy. Ket dito abuy, nagtatagtag da met nga aminin nga nanagus iya nangiras, nga nawe̍ da iya baybayin. Ket nalibet da mettin iya danum. 33 Ket diya agay-aywan kadito abuy, nagtalew da ngarudin. Ket nawe̍ da iya ili, nga nipadapadamag da amin nito napasamac, nangruna maipanggep kadito lalaki nga naluganan itun. 34 Ket diya toltoley ito ili, nawe̍ da nga amin simabet e̍ Je̍sus. Ket ito nakadateng da iya edyan ne̍ Je̍sus, nagpakaasi da ngarud igina nga pumanaw kuma kanu iya sakup dan. 1 Ket nawe̍ ngarud naglugan nge̍ Je̍sus ito bangka, ket dimelmang da nga nawe̍ ito ili nga pagedyanan na. 2 Ket antuni, uwed da toley nga nange̍lbe̍t e̍ Je̍sus ka isa nga lugpi nga nakaida iya ida na. Ket ito nalasin ne̍ Je̍sus ya panamati da, kinunen na ito lugpi, “Anac ku, sinanama ka kuma ngin, ta napakawan diya basbasul mun,” kunen na. 3 Ket uwed da met itun manursuru iya Linteg Hudyu antuni nga kinunen da iya lemlemmet da, “Ahah! Maikuntra met e̍ Apu Diyus ya kagkagiyen nidi nga toley!” kunen da. 4 Ket gapu ta emmu ne̍ Je̍sus ya uwed iya lemlemmet da, kinunen na, “Ape̍ dake̍c ya uwed iya lemlemmet nu? 5 Nagan ngarud ya nalaclaka nga patiyen nu? No kunec igina nga, ‘Napakawan ya basbasul mun,’ winno no kunec igina nga, ‘Bumangun kan se̍ manalan kan’? 6 Itan, panecnekkac ngarud dakayu nga ya Anac nga Naipatoley, uwed turay na idi nga lubung nga mamakawan ka basul.” Ket kinunen na met ito lugpi, “Ket ikew, bumangun kan. Bacrunem ya idam, se̍ agawir kan,” kunen na. 7 Ket bimangun ngarud to lugpi, se̍ nagawirin. 8 Ket ito nasingen diya toltoley yan, uwed ngarud ansing dan, ket nidaydayaw da nge̍ Apu Diyus gapu iyan nga nakaskasdaaw nga pannakabalin nga nipaay na ka toley. 9 Ket ito manmanalan manin nge̍ Je̍sus nga pimanaw iyanin, tumaltalib met iya upisina nga babayadan ka buis. Ket uwed nasingen na nga isa nga lalaki nga agnagan ka Matyu, nga nakatugew ito upisina. Ket kinunen ne̍ Je̍sus igina, “Suruten nac,” kunen na, ket ginumnukat ngarud nge̍ Matyu, nga nawe̍ simurut met iginan. 10 Ket bayat nito kauwed ne̍ Je̍sus se̍ diya adalan na iya baley ne̍ Matyu nga agsasangu da nga mangmangan, adu met diya agsingsingir ka buis se̍ diya naibilang nga managbasul nga nawe̍ nakisangu igida nga mangan. 11 Ket dito Parisiyu, nasingen da yan, itu nga kinunen da ngarud kadiya adalan ne̍ Je̍sus, “Ape̍ nga kasangsangu met niya mistru nu nga mangan diya agsingsingir ka buis se̍ diya managbasul?” kunen da. 12 Ket ito nagicna ne̍ Je̍sus to kinunen da, kinagi na, “Bekken met nga diya nakaradkad ya makasapul ka mangngagas, no di lugud diya agsakit. 13 Ket no dakayu, masapul met nga maadal nu ya kaipapennan nidi nga naisurat iya Bibliya nga kunen na, ‘Bekken nga ya panangidatun ka animal ya paggugustuc, no di lugud ya panangaasi.’ Maawatan nu kuma ngarud ya kaipapennan niyan, ta agten met pe̍ iyaken, nga ya numbe̍tac, bekken met nga tasun awisec diya nalinteg nga toley, no di lugud diya managbasul,” kunen na. 14 Uwed itun dito adalan ne̍ Juan nga Mammautisar, nga nawe̍ e̍ Je̍sus, nga kinunen da igina, “Ape̍ kadi nga dakami se̍ diya Parisiyu, ket emmu mi ya agariman ka kari nga aganus nga madi mangan, ngem diya adalan mu nga gennung, madi da arimanen ya agten iyan?” kunen da. 15 Ket kinunen ne̍ Je̍sus igida, “Kaspagarigan no uwed pakalun, ket bayat niya kauwed pekkem niya nubyu kadiya kabulun na, rumbeng kadi no sangitan da? Bekken met! Ngem madatngan nad ya timpu nga maipanaw igidan ya nubyu, ket itu nad mettin ya timpu nga mangiparit dan iya beggi da nga mangan. 16 “Kaspagarigan pe̍ no ya panangitakup ka luput, ket madi ngarud rumbeng nga itakup tida ya kabarbaru nga luput iya daan nga kawwes. Ta no kumsen nad ya naitakup, mapigis ngarudin to kawwes, ket dumacdackel mettin to sigud nga pigis na. 17 Ket kaspagarigan manin no ya papayan ka basi, ket bekken nga rumbeng nga maipay ya banal nga basi ka daan nga kadus nga lalat. Ta no agten iyan, bumtac nad met ya lalat, ket mibuyat ya basi yin. Ket ya lalat nga nakaipayan na, mapirdi pe̍ yin. Dikad pe̍ no ya banal nga basi, ket ya kabarbaru kuma ngarud nga kadus nga lalat ya pakaipayan na. Ket iya agten iyan, agpada da nga madi masayang,” kunen na. 18 Ket ito madama pekkem nga agkagkagi nge̍ Je̍sus igida maipanggep iyan, uwed met inumbe̍t nga isa nga pangulu diya Hudyu. Ket nagparintumeng iya sangu ne̍ Je̍sus nga kinunen na, “Katkatey ngas niya balasitang ku. Ngem umbe̍t ka kuma, nga mangipatey iya imam igina, ket mabiyag,” kunen na. 19 Ket iya agten iyan, ginumnukat ngarud nge̍ Je̍sus, ket nipuyut igina, agraman diya adalan na. 20 Ket itun, uwed met ya isa nga babey nga marigrigatan ka sangapulu ket duwa nga dagunin gapu iya panagbulus niya daga na. Ket imadenni yin to babey iya likud ne̍ Je̍sus, se̍ na sine̍cde̍ng ya gayad niya luput ne̍ Je̍sus. 21 Ta kinunen nito babey iya lemlemmet na nga, “No mase̍cde̍ng ku kuma orey ngas ya luput na, malaingan nac kun,” kunen na. 22 Ket e̍ Je̍sus, limaw-ing ngarud. Ket ito nasingen na to babey, kinunen na igina, “Sinanama ka kuma, anac ku, ta nalaingan kan gapu iya panamatim,” kunen na. Ket sigida nga nalaingan to babey yin. 23 Ket ito sinumpuc nge̍ Je̍sus ito baley nito pangulu, nasingen na diya agpacpauni ka palpaldeng, se̍ diya adu nga toley nga napagas. 24 Itu nga kinunen na, “Pumanaw kayu idi! Ta bekken met nga natey ya ebbing, no di ngas mat-atudug,” kunen na. Ket nigalgalec ngas dito toley nge̍ Je̍sus. 25 Ket ito naparuwarin dito toltoley, nawe̍ nge̍ Je̍sus iya uneg, ito edyan nito ebbing, ket inicman ne̍ Je̍sus ya ima na. Ket bimangun mettin to ebbing. 26 Ket nagdinamag yani kadiya amin nga sakup niyan nga lugar. 27 Ket ito manmanalan manin nge̍ Je̍sus nga pimanaw iyan, uwed met duwa nga lalaki nga kulap nga nipuyut igina. Ket nipkaw da nga kinunen, “Kapututan nito Ari Dabid! Kaasiyan nakami kay!” kunen da. 28 Ket ito imuneg gin de̍ Je̍sus iya baley, nawe̍ met dito kulap iya edyan na. Ket kinunen ne̍ Je̍sus igida, “Patiyen nu kadi nga kabaellac ya adngen nu?” kunen na. Ket kinunen da met, “Bo, Apu,” kunen da. 29 Ket iya agten iyan, sine̍cde̍ng ngarud ne̍ Je̍sus dito mata da nga kinunen na, “Maariman ngarud sigun iya patiyen nu,” kunen na. 30 Ket nakasingen da ngarudin. Ket binilin ne̍ Je̍sus da nga siiinget, nga kinunen na, “Awan pakaibagaan nidi,” kunen na. 31 Ngem ito pimanaw dito duwa, nawe̍ da lugud met niwaras yani nga damag iya amin nga sakup niyan nga lugar. 32 Ket ito rumrumwar dan, uwed met isa nga lalaki nga nipen diya toley iya edyan ne̍ Je̍sus. Naumel yan nga lalaki gapu ka sairu nga naglugan igina. 33 Ket ito napatalew to sairu win, makakagi mettin to lalaki. Ket nasdaaw met diya toltoley nga nakasingen idi, nga kinunen da, “Awan pekkem agten idi nga nas-asingen tida idi nga Israe̍l itun,” kunen da. 34 Ngem diya Parisiyu, kinunen da, “Ahah! Ya panangpatalew na ka sairu, ket gapu was met iya turay nga e̍cde̍ niya pangulu diya sairu igina,” kunen da. 35 Ket itun, nawe̍ pinasyar ne̍ Je̍sus diya amin nga il-ili se̍ purpuruc antuni. Nangisursuru kadiya gigimungan da, nga nikaskasaba na ya Makaparagsac nga Damag maipanggep iya nadiyusan nga panangituray, se̍ pinalpalaing na met diya uwed orey nagan na nga sakit winno kinakapsut niya beggi da. 36 Ket ito nasingen na dito adu nga toltoley nga naurnung antuni, naasiyan ngarud igida, ta arig da nga karne̍ru nga awan agay-aywan igida, nga nariribuc se̍ nagewweng da. 37 Itu nga kinunen na kadito adalan na, “Arig nga adu win diya magani kuma, ngem e̍teng ngas diya aggani. 38 Itu nga agkararag kayu kuma ngarud nga agadeng iya akin-kuwa iya magani, tasun uwed da ibon na kuma nga mawe̍ manggani kadiya ipagani na,” kunen na. 1 Ket iya isa nga algew, pinaadenni ne̍ Je̍sus dito sangapulu ket duwa nga adalan na. Ket nitalec na igida ya panangituray kadiya sairu, tasun uwed pannakabalin da nga mangpatalew kadiya sairu se̍ mangpalaing kadiya orey nagan na nga sakit winno dipe̍re̍nsiya niya beggi. 2 Ket igida didi diya nagnagan dito sangapulu ket duwa nga apustule̍s: Mona, e̍ Simon nga managan pe̍ ka Pe̍dru, se̍ e̍ Andre̍s nga kabsat ne̍ Simon, se̍ e̍ Santiyagu nga anac ne̍ Se̍be̍dyu, se̍ e̍ Juan nga kabsat ne̍ Santiyagu, 3 de̍ Pe̍lipe̍ nge̍ Bartulume̍, e̍ Tumas se̍ e̍ Matyu nga agsingsingir ka buis, se̍ e̍ Santiyagu nga anac ne̍ Alpiyu, se̍ e̍ Tadyu, 4 se̍ e̍ Simon nga maawagan ka Pasnec, se̍ to Hudas Iskariyute̍, nga itu to nangiyawat iya Apu. 5 Ket didi nga sangapulu ket duwa, nibon ne̍ Je̍sus da, nga binilin na da nga kinunen na, “Madi kayu mawe̍ kadiya orey nagan na nga edyan diya bekken nga Hudyu se̍ diya il-ili diya iSamarya. 6 Mawe̍ kayu lugud kadiya maiyarig ka karne̍ru nga naiwawan, nga kapututan pe̍ nito Israe̍l. 7 Ket mawe̍ kayu ngarud, ket mangaskasaba kayu kuma nga kunen nu, ‘Dandani yin ya panangituray niya Nailangitan,’ kunen nu. 8 Palaingen nu diya agsakit, paungaren nu diya natey, paunayen nu diya agkutel, se̍ pagtalawen nu diya sairu kadiya maluganan. Ket didi nga naitalec dakayu, nae̍cde̍ da nga awan bayad na, itu nga madi kayu met agpabayad iya panangitulung nu kadidi. 9 “Madi kayu agbalun ka ingina nu nga balituc, pirac man, winno burinsi iya bulsa nu. 10 Madi kayu pe̍ agitarey ka legpi, winno parutap nga badu, se̍ re̍se̍rba nga palloka man, winno sacgukud. Ta ya agtarabaku, maikari ngarud nga mae̍cdan ka pagbiyag na. 11 “Ket no dumateng kayu iya isa nga ili winno puruc, agsapul kayu ka umili nga rumbeng nga mangsangaili dakayu. Ket ya baley na mettas ya pagdagusan nu, agingga nga di kayu pumanaw iyan nga ili. 12 Ket no umuneg kayu iya baley da, kablaawan nu da. 13 Ket no tutu nga rumbeng diya bumaley iya kablaaw nu, maipaay kuma ngarud igida ya talna nga nikablaaw nu. Ngem no bekken da nga rumbeng, ket dakayu was met ya pakaipaayan niyan nga talna ngin. 14 “Ket no uwed madi mangrispitar dakayu, winno madi da gabay ya dumngeg iya ikasaba nu, ket panawan nu ngarud yan nga baley winno ili yin, nga sapuken nu met iya imatang da ya tapuc iya saka nu. 15 “Ket ibagac dakayu ya kinapudnu na, nga no timpu nad niya panangukum, nangnangruna nad nga kaasiyan ne̍ Apu Diyus dito iSuduma se̍ iGumura ngem diya toltoley iyan nga ili nga madi mangrispitar dakayu.” 16 “Ket ita, ya panangibon ku dakayu, ket arig mettas nga uwed karne̍ru nga iturung ku iya edyan diya atap nga asu nga nauyung. Itu nga agsalsalingag kayu kuma ngarud nga arig nga malaga, se̍ nanacman kayu kuma pe̍ nga arig nga kalapati. 17 “Agannad kayu ngarud kadiya duduma nga toley, ta iyawat dakayu nad kadiya kunse̍hus da, se̍ sapliten dakayu ka latiku iya uneg mettas diya gigimungan da. 18 Ket gapu iyaken, maisangu kayu nad kadiya agtuturay se̍ ar-ari. Ket itu nad ya gundaway nun nga mangipakaemmu igida se̍ kadiya bekken nga Hudyu, maipanggep iyaken. 19 Ket nad no ipasangu dakayu, madi kayu madanagan no kumaan kuma niya kagiyen nu, winno no nagan na kuma ya ikagi nu igida. Ta iyan nga kanitu, maipakaemmu nad dakayu no nagan ya kagiyen nu. 20 Ta ya kinapudnu na, bekken nga agtaud nad dakayu diya ikagkagi nu, no di ket agtaud iya Ispiritu mettas niya Ama nu, nga igina ya agkagkagi nad gapu dakayu. 21 “Ket diya toltoley, iyawat da nad nga ipapatey orey diya kakabsat da mettas. Ket agten nad pe̍ iyan ya wanglen diya ama kadiya anac da. Agten met pe̍ diya anac, sukiran da nad met diya naganac igida, ket ipapatey da nad da. 22 Ket no dakayu, kagura dakayu nad diya amin nga toltoley gapu mettas iya pannakitipun nu iyaken. Ngem maisalakan met diya mangitured kadiya agten kadiyan agingga nga di da pekkem malabes. 23 Ket no irurumen dakayu diya toltoley niya isa nga ili, agtalew kayu was iyan, nga mawe̍ kayu iya sabali. Ta ya kinapudnu na, sacbay nga matungpal nu nad ya pakaibonan nu kadiya amin nga il-ili niya Israe̍l, ket agparang met ya Anac nga Naipatoley yin. 24 “Emmu nu nga ya agad-adal, bekken met nga nangatngatu ngem iya mangisursuru igina. Agten pe̍ ya tagabu, bekken met nga nangatngatu ngem iya amu na. 25 Kustu no matulad kuma niya agad-adal ya ugali niya mangisursuru igina, se̍ no matulad kuma niya tagabu ya ugali niya amu na. Ket iya agten iyan, no iyaken nga maiyarig ka apu niya isa nga baley ya panaganan diya toltoley nga Be̍e̍lse̍bub, di ngarud nakarkaru ya dake̍c nga ipaay da dakayu nga maiyarig ka kabbalay ku?” 26 “Dikad pe̍ madi kayu kuma ngarud mansing ka toley. Ta ya kinapudnu na, masapul nga maiparangarang nad diya amin nga palimed ita, se̍ maipakaemmu nad met diya amin nga madi naipadlaw ita. 27 Ngarud, diya ibagbagac dakayu ita nga sililimed iya gicbet, ipakaemmu nu nad met nga silalatac iya wada. Ipakaemmu nu ngarud diya banbanag nga naiyasasim dakayu ita, nga arig nga ipkaw nu nad manipud iya tuctuc diya babaley. 28 Ket bekken kuma nga diya mabalin nga mangpatey ngas iya beggi ya kansing nu, ta madi da mabalin ya mangpukaw iya kararuwa. Ngem ya kansing nu kuma nga gennung, ket e̍ Apu Diyus. Ta igina, uwed lugud ya turay nga mangpatey iya beggi se̍ mangpukaw pe̍ iya kararuwa ka impiye̍rnu. 29 “Panunuten nu pe̍ yani: No diya sibud nga lignes, malaku da met ka pisus ngas ya duwa. Ngem orey e̍teng ya pateg da, awan met orey isa igida nga matey, no di pekkem ipalubus niya Ama nu. 30 Ket no dakayu, orey ya bilang mettas diya ebbuc nu, emmu na met pe̍. 31 Dikad pe̍ madi kayu lugud mansingin, ta napatpateg kayu met ngem iya orey adu nga lignes.” 32 “Itu nga amin nga mangipakaemmu nga siaannamung iya imatang diya toley iya pannakitipun da iyaken, ket ipakaemmuc nad pe̍ nga siaannamung iya imatang niya Amac nga uwed ka langit ya pannakitipun ku kadiyan nga toley. 33 Ngem ya mangipakaemmu iya imatang diya toley nga di nac kanu annamunganin, ket ipakaemmuc nad met iya imatang niya Amac nga uwed ka langit, nga madic pe̍ annamungan nga pulusin.” 34 “Mabalin nga ipagarup nu nga inumbe̍t tac tasun pagtutunusec kuma diya toltoley idi nga lubung. Ngem ya kinapudnu na, ya numbe̍tac, bekken nga agbanag ka panagtutunus diya toley, no di lugud agbanag ka panagkukuntra da. 35 Ta ya numbe̍tac, ket tasun mangpakuntra ngac kadiya toltoley. Ta gapu iyaken, maikuntra met ya lalaki iya ama na. Ket ya anac nga babey, maikuntra pe̍ iya ina na. Ket agten pe̍ ya manugang nga babey, maikuntra met iya katugangan na nga babey. 36 Ket diyan nad kabbalay mettas niya toley diya gumura igina. 37 “Ket ya toley nga napatpateg igina ya ama winno ina na ngem iyaken, bekken nga maikari nga maibilang nga toley ku. Se̍ agten pe̍ no ipatpateg niya isa nga toley ya anac na nga lalaki winno babey ngem iyaken, bekken met nga maikari nga maibilang nga toley ku. 38 Se̍ bekken pe̍ nga maikari nga maibilang nga toley ku ya madi mangitured iya arig nga panangagtu na iya krus na nga pakailansaan na mettas, tasun sumurut iyaken. 39 Ket ya mangipaidam iya biyag na, mapukaw nad mettas igina ya kaipapennan niya biyag na. Ket ya mangipalikud nga gennung iya panangipateg na iya biyag na gapu iyaken, masmac na nad ya kaipapennan niya biyag na.” 40 “Ket ya mangrispitar dakayu, maibilang nga iyaken mettas ya rispitaren na. Ket iya agten iyan, ya mangrispitar iyaken, rispitaren na met pe̍ ya nangibon iyaken. 41 Ket ya mangrispitar iya isa nga mammadtu gapu iya panangipateg na kadiya ibon ne̍ Apu Diyus nga mammadtu na, ket mae̍cdan nad iya agten mettas nga gun-guna nga mae̍cde̍ kadiya mammadtu. Se̍ ya mangrispitar iya isa nga nalinteg nga toley gapu ta napateg igina ya panagariman kadiya nalinteg, ket mae̍cdan nad met iya agten mettas nga gun-guna nga mae̍cde̍ kadiya nalinteg nga toley. 42 Ket tutu met nga siguradu nga magun-gunaan nad ya orey mangpainum ngas ka danum iya isa kadidi nga naibilang nga nababa ngas nga toley, no painumen na gapu ta emmu na nga pasurut ku,” kunen ne̍ Je̍sus. 1 Ket ito nalpas to panangbilin ne̍ Je̍sus kadito sangapulu ket duwa nga adalan na, pimanaw antuni, nga nawe̍ kadiya kabangibang nga il-ili nga nangisursuru se̍ nangaskasaba. 2 Ket to Juan nga Mammautisar nga uwed ka pagbaludan itun, nadamag na diya wangwanglen niya Kristu. Ket nangibon kadiya pasurut na nga nawe̍ nagsaludsud e̍ Je̍sus. 3 Ket kinunen da ngarud e̍ Je̍sus, “Ikew ya naikari nga umbe̍t, winno uwed pekkem mas sabali nga padaanan mi?” kunen da. 4 Ket kinunen ne̍ Je̍sus igida, “Sumoli kayu iya edyan ne̍ Juan, ket ibaga nu igina diya nagicna se̍ nasingen nu idi. 5 Ibaga nu nga makasingen nin diya kulap, makadalanin diya lugpi, napalaingin diya agkukutel, se̍ makagicna ngin diya tuleng. Ket diya natey, napaungar dan. Diya nanumu nga toley, nakaskasabaan dan iya Makaparagsac nga Damag. 6 Ket idi pe̍ ya ibaga nu e̍ Juan: ‘Maragsakan met ya toley nga madi agduwaduwa maipanggep iyaken,’ kunen nu,” kunen ne̍ Je̍sus. 7 Ket ito pumanpanawin dito pasurut ne̍ Juan, uwed kinunen ne̍ Je̍sus kadiya toltoley maipanggep e̍ Juan, nga kinunen na, “Ito nawe̍ kayu ito edyan ne̍ Juan ka away, nagan kad ya nawe̍ nu siningen? Nawe̍ kayu kad singen kuma ya isa nga tabagan nga kiwkiwaen belluut? Bekken met! 8 Dikad ape̍ ngarud nga nawe̍ kayu siningen? Tasun masingen nu kuma kad ya isa nga toley nga nagkawwes ka napaw-is? Bekken met, ata diya agkawwes ka napaw-is, aged-edyan da met kadiya palasiyu nga baley diya ar-ari. 9 “Dikad ape̍ ngarud nga nawe̍ nu siningen antuni? Nawe̍ kayu aya tasun singen nu kuma ya isa nga mammadtu? Ket bo! Tutu met yan. Ket ibagac dakayu nga nangnangruna pekkem ngem iya isa nga kadawyan nga mammadtu to nasingen nu antuni. 10 Ta igina met ya kayat nga kagiyen nito naisurat iya Bibliya nga kunen na, ‘Agten idi: Bilinec nad ya ibon ku nga mangipakaemmu nga mawe̍ nga mon-ona ngem ikew, ket isagana na ya dalan mu,’ kunen na iya Bibliya. 11 “Tutu met yani: Awan pekkem naiyanac nga toley nga nadaydayaw ngem e̍ Juan nga Mammautisar. Ngem no maipanggep iya panangituray niya Nailangitan, pudnu met nga nadaydayaw pekkem ngem iyan nga dayaw ne̍ Juan ya kasasaad niya orey kanumuwan nga toley nga makipaglak-am iya panangituray niya Nailangitan. 12 Ket nanipud ito nagparang nito Juan nga Mammautisar agingga ita mettas, sumilse̍let diya naagawa nga toley, tasun ipilit da ya pannakalak-am kuma niya beggi da iya panangituray niya Nailangitan. 13 Ta diya padpadtu nga naisurat iya Bibliya nga kagkagi dito mammadtu itun se̍ ya Linteg nito Muyse̍s pe̍, ket agpaay amin diyan agingga ito timpu ne̍ Juan. 14 Ket no gabay nu, patiyen nu ngarud nga e̍ Juan, itu mettas to E̍lyas nga nipadtu da nga umbe̍t. 15 Ket dakayu nga uwed pannakaawat na, tandaanan nu kuma ngarud yan. 16 “Ket nagan ngarud ya kustu nga pangiyarigac kadiya toltoley ita nga timpu? Ket agten da ngarud idi nin: Arig da ngas nga eb-ebbing nga agtutugew iya tindaan, nga pecpekkawan da diya kabulun da, nga kunen da, 17 ‘Nagpalpaldeng kami, ngem madi kayu met nagsallip. Naginsasangngit kami, ngem madi kayu met nagladingit.’ 18 “Agten ngarud iyan diya toltoley ita nga timpu. Ta nagparang nge̍ Juan, nga niparit na iya beggi na ya mangan se̍ uminum kadiya nangina, ket kunkunen met diya toltoley nga, ‘Nasairuwan met yan!’ kunen da. 19 Ket nagparang ya Anac nga Naipatoley, nga mangmangan se̍ makiin-inum met nga gennung, ket kunkunen da manin, ‘Ahah! Narawet se̍ age̍ng-e̍nglew met yani, ket makigayyem met pe̍ kadiya agsingsingir ka buis se̍ diya managbasul,’ kunen da met nga sidedellaw. Ngem orey no agten iyan ya kunkunen da, ket emmu tida nga ya pudnu nga kinasirib, maipasingen met gapu kadiya naar-ariman,” kunen na. 20 Ket itun, inel-elngan ne̍ Je̍susin diya umili kadito il-ili nga nangipasingnan na iya kaaduwan dito nakaskasdaaw nga inariman na. Ta diya toltoley kadiyan nga il-ili, madi da gabay ya agbabawi kadiya basbasul da. 21 Ket kinunen na met, “Kackaasi kayu nga iKorasin se̍ dakayu nga iBe̍tsayda! Ta orey adu win diya nakaskasdaaw nga naipasingen dakayu kadiya ili nu, madi kayu latta nga agbabawi kadiya basbasul nu. Ket no dito iTiru se̍ iSidun kuma nga gennung ya nakaipasingnan diyan nga nakaskasdaaw, ket nalaka da lugud nga nipasingen nga agbabawi dan, nga agkawwes da ngarud ka nakatel nga luput se̍ aburan da kuma diya ulu da ka dapagin, gapu iya ladingit da. 22 “Ket ibagac dakayu ya kinapudnu na, nga no iya timpu nad niya panangukum, nangnangruna nad nga kaasiyan ne̍ Apu Diyus dito iTiru se̍ iSidun ngem dakayu. 23 Ket dakayu nga iKape̍rnaum, nagan ya ipagarup nu? Maidayaw kayu nad ngata ka langit? Bekken met! Maipasegged kayu lugud met iya pagtuukan diya natey. Ta orey dito iSuduma itun, no igida kuma ya nakaipasingnan dito nakaskasdaaw nga naariman enna ili nu, ket agpaut met pekkem agingga ita to ili da. 24 Ket ibagac dakayu ya kinapudnu na, nga no iya timpu nad niya panangukum, nangnangruna nad nga kaasiyan ne̍ Apu Diyus dito iSuduma ngem dakayu,” kunen na. 25 Ket itun, nagkararag nge̍ Je̍sus nga kinunen na, “Agyaman nac ikew, Ama nga Apu niya langit se̍ ya lubung ngi. Agyaman nac ngarud, gapu ta nilimed mu didi nga banbanag kadiya uwed adal da se̍ kadiya mamasirib, ngem nipakaemmum nga gennungin kadiya kadawyan nas nga toley nga maiyarig ka ebbing nga awan pekkem adal na. 26 Agten iyan ngarud ya wagas mu, Ama, ta itu met ya gabay mu,” kunen na. 27 Ket kinunen manin ne̍ Je̍sus, “Nitalec niya Amac iyaken diya amin. Ket awan met makaem-emmu iya Anac, no di ngas ya Ama. Se̍ awan met makaem-emmu iya Ama, no di ngas ya Anac se̍ diya gabay ngas niya Anac nga pangipakaemmuwan igina. 28 “Ket dakayu nga agrigrigat se̍ madagdagsennan, umbe̍t kayu kuma ngas iyaken, ta iyaken ya mange̍cde̍ ka pagtalnaan nu. 29 Paituray kayu kuma ngarud iya paglinteggac, nga maiyarig ka sangul nu, ket agpaisuru kayu iyaken. Ta iyaken, natuluc se̍ napakumbaba ngac met. Dikad pe̍ no umbe̍t kayu iyaken, ket mapatalna kayu ngarud. 30 Ta ya arig nga isangul ku, ket nalaka. Ket ya arig nga ipaagtuc, ket nalag-an,” kunen ne̍ Je̍sus. 1 Ito isa nga Algew Ngilin itun, manmanalan de̍ Je̍sus iya laplapug nga namulaan ka trigu. Ket dito adalan na, nabisin dan, itu nga nagkelkeltung da kadiya dawa diya trigu, se̍ da kinan. 2 Ket ito nadlaw diya duduma kadito Parisiyu, kinunen da e̍ Je̍sus, “Singem! Wangwanglen met diya adalan mu ya maiparit iya Linteg tida iya Algew Ngilin,” kunen da. 3 Ket kinunen ne̍ Je̍sus igida, “Di nu pekkem aya nga nabasa iya Bibliya maipanggep ito winangel nito Ari Dabid ito nabisin, se̍ dito kabulun na? 4 Ta imuneg met to Dabid iya pagdaydayawan nga maawagan ka baley ne̍ Apu Diyus, nga nimet na to tinapay nga naidatun mettas e̍ Apu Diyus. Ket nangan da met ito tinapay, orey emmu nito Dabid nga sigun iya paglinteggan tida, maiparit igina se̍ kadito kabulun na ya mangan iyan nga tinapay. Ta diyan nas met agsirsirbi iya pagdaydayawan ya mapalubusan nga mangan iyan nga tinapay. 5 Ket se̍ no maipanggep pe̍ kadiya agsirsirbi iya Te̍mplu, di nu pekkem aya nga nabasa ya naisurat ito Linteg nito Muyse̍s, nga gapu mettas iya wangel da nga panangtungpal da iya rebbeng da iya Te̍mplu no Algew Ngilin, ket maariman da met ya maiparit iya Algew Ngilin, ngem bekken da met nga maibilang nga makabasul? 6 Ket ya kinapudnu na, uwed met nagparang itan nga nadaydayaw ngem iya Te̍mplu. 7 Ngem madi nu pekkem maawatan ya kaipapennan nito kinunen ne̍ Apu Diyus iya Bibliya nga, ‘Bekken nga ya panangidatun ka animal ya paggugustuc, no di lugud ya panangngaasi,’ kunen na. Ta no maawatan nu kuma ya kaipapennan niyan, madi kayu kuma mangpabasul kadiya awan basul da. 8 Ta kinapudnu na, ya Anac nga Naipatoley, igina met ya Apu niya Algew Ngilin,” kunen na. 9 Ket nanipud iyan nga edyan, nawe̍ nge̍ Je̍sus iya gigimungan diyan nga toley. 10 Ket enna gigimungan, uwed met isa nga lalaki nga nacpe̍t ya ima na. Ket uwed da met pe̍ antuni diya mayat nga mangidarum e̍ Je̍sus, ket nagsapsapul da ka ipabasul da kuma igina. Itu nga nagsaludsud da igina nga kinunen da, “Sigun iya Linteg tida, maipalubus kad ya mangpalaing no Algew Ngilin?” kunen da. 11 Ket kinunen met ne̍ Je̍sus igida, “Kaspagarigan no uwed isa dakayu nga uwed karne̍ru na nga naipisuc iya isa nga ebbut iya Algew Ngilin, di na ngarud mawe̍ alaken nga aunen? 12 Ket no ya toley, napatpateg met nga unay ngem iya karne̍ru. Dikad pe̍ maipalubus ngarud iya Linteg tida ya panagariman ka nabaru iya Algew Ngilin,” kunen na. 13 Ket kinunen na ito lalaki, “Ucnatem ya imam,” kunen na. Ket inucnat ngarud nito lalaki to ima na, ket nalaingan met nga tutu win, nga naipada ito isa nga ima nan. 14 Ket dito Parisiyu, rinumwar dan, nga nawe̍ da nagiinnumanan no kumaan kuma niya panangpukaw da e̍ Je̍sus. 15 Ket ito naemmuwan ne̍ Je̍sus to panggep dito Parisiyu, pimanaw iyan nga lugar. Adu met diya toltoley nga nibulun igina. Ket amin diya agsakit igida, pinalaing na, 16 se̍ binilin na da nga madi da mangipakaemmu maipanggep igina. 17 Ket agten iyan ya winangel na itun, tasun matungpal to padtu nga naipaikagi ito mammadtu nga Isayas itun, nga kinunen na, 18 “Igina yani ya eb-ebbonec, nga pinilic. Igina ya patpatgec nga pakaay-ayuwac. Ibon ku nad ya Ispirituc nga mangbulun igina, ket ipakaemmu na kadiya bekken nga Hudyu ya nalinteg nga panagkeddeng ku. 19 Madi nad makisungsungbat winno agpekkaw, se̍ bekken nga diya kalkalsada ya pakagicnaan diya toltoley igina. 20 Madi na nad kettuwen ya nabekkog nga tabagan winno ikapus nga ipac ya apuy niya pabilu nga uwed pekkem asuc na, agingga nga di na pekkem matungpal nga sibaballaigi ya nalinteg nga pangngeddeng ku. 21 Ket igina nad ya namnamaen diya bekken nga Hudyu.” 22 Ket uwed itun isa nga lalaki nga nipen da iya edyan ne̍ Je̍sus. Kulap se̍ umel yani, gapu ta naluganan ka sairu. Ket pinalaing ngarud ne̍ Je̍sus to lalaki, ket nakasingen se̍ nakakagi mettin. 23 Ket nasdaaw met amin dito toltoley, ket kinunen da iya panagtetebbar da, “Igina kid to naipadtu nga Kapututan nito Ari Dabid?” kunen da. 24 Ngem ito nadamag dito Parisiyu to winangel ne̍ Je̍sus, kinunen da, “Ya panangpatalew na ka sairu, ket gapu was met iya turay nga e̍cde̍ ne̍ Be̍e̍lse̍bub nga pangulu diya sairu igina,” kunen da. 25 Ket gapu ta emmu ne̍ Je̍sus to panpanunuten da, kinunen na ngarud igida, “No uwed pagariyan nga aggiginnura diya toltoley na, madi ngarud agpaut yan nga pagariyan. Agten met pe̍ diya umili iya isa nga ili, winno diya kamkameng niya sangabalayan, ta no madi da makapagtutunus, madi ngarud met agpaut ya urnus da. 26 Ngarud, no agpipinnatalew de̍ Satanas, nabingabingay ya bungguy nan, ket madi ngarud agpaut ya panagturay nan. 27 Ket iya agten iyan, no tutu ya kunen nu nga mangpatalew wac kadiya sairu gapu iya turay ne̍ Be̍e̍lse̍bub, akin-turay ngarud met ya usaren diya toley nu nga mangpatalew ka sairu? Igida mettas kuma ya mangipanecnec dakayun no gapu e̍ Be̍e̍lse̍bub winno e̍ Apu Diyus ya panangpatalew ku ka sairu. 28 Ket no gapu iya Ispiritu ne̍ Apu Diyus ya panangpatalew ku ka sairu, itu mettin ya mangipanecnec dakayu nga nadatngan dakayu nga tutu win ya panangituray ne̍ Apu Diyus. 29 “Ket agten idi pe̍: No uwed mayat nga umuneg iya baley niya isa nga nabileg nga toley, tasun takawen na kuma diya alikamen na, masapul nga punguwen na met nga mona yan nga nabileg nga toley, se̍ nad makatakew nga tutu ka gabay na nga alaken iyan nga baley. 30 “Pudnu met nga ya madi makibulun iyaken, kumuntra met iyaken. Se̍ ya madi makitipun iyaken iya panangurnung ku, mangwara met. 31 Itu nga agten idi ya ibagac dakayu: Mabalin nga mapakawan ya orey nagan na nga basul winno maikagi nga dake̍c nga maikuntra ka sabali. Ngem ya panagkagi ka dake̍c nga maikuntra iya Ispiritu ne̍ Apu Diyus, madi nad met mapakawan. 32 Ket agten pe̍ ya orey nagan na nga agkagi ka maikuntra iya Anac nga Naipatoley, mabalin pekkem nga mapakawan. Ngem ya toley nga agkagi ka maikuntra iya Ispiritu Santu, pulus nga madi mapakawan, orey ita winno iya maadpangan nga timpu.” 33 “Kaspagarigan no ya kayu nga mamisic, emmu tida nga no nabaru ya kayu, basta nabaru met pe̍ ya bisic na. Ket no dake̍c ya kayu, emmu tida nga dake̍c met pe̍ ya bisic na. Ta ya bisic niya kayu, itu mettas ya pakailasinan na. 34 Ape̍? Dakayu, ket arig kayu was nga putputut diya nagita nga malaga! Ta madi kayu met maikagi diya nabaru, gapu ta dake̍c ya uwed iya panpanunut nu! Ngarud, ya uwed iya lemlemmet niya isa nga toley, itu mettas ya maikagi niya musung na. 35 Ket ya nanacman nga toley, nabaru ya tumaud igina, gapu ta nabaru met ya uwed iya lemlemmet na. Ket ya dake̍c nga toley, dake̍c met ya tumaud igina, ta dake̍c ya uwed iya lemlemmet na. 36 “Ket pudnu met nga no timpu nad niya panangukum, sungbatan nad mettas diya toley diya tunggal nikagi dan nga awan sirsirbi na. 37 Ta diya ikagkagim ita, itu nad mettas yan ya mangipalawag nad no nakabasul ka winno bekken,” kunen na. 38 Ket uwed da itun manursuru iya Linteg Hudyu, se̍ dito Parisiyu, nga kinunen da e̍ Je̍sus, “Mistru, uwed kuma masingen mi nga pagilasinan nga arimanem,” kunen da. 39 Ngem kinunen ne̍ Je̍sus igida, “Ay, diya toltoley ita nga timpu! Diya agsapsapul ka pagilasinan nga mangipanecnec, ket diyan nas dake̍c se̍ diya pimanaw e̍ Apu Diyus tasun makitipun da ka sabali yin. Ngem awan lugud maipasingen dakayu nga pagilasinan nu, malacsid ngas ito pagilasinan maipanggep ito mammadtu nga Hunas. 40 Ta to Hunas, ket nagedyan iya bessug nito dackel nga lames ka unus tellu nga algew se̍ gabi. Ket agten met pe̍ iyan, nga ya Anac nga Naipatoley, agedyan nad iya uneg niya ginet ka tellu nga algew se̍ gabi. 41 “Ket iya panangukum nad ne̍ Apu Diyus, makisangu nad met dito taga-Nine̍be̍ itun, nga mairaman da kadiya toltoley nga sibibiyag ita nga timpu. Ket pabasulen dakayu met. Ta dito taga-Nine̍be̍, nagbabawi da lugud itun, ito nagicna da to nikasaba nito mammadtu nga Hunas. Ket itan, uwed met idi ya naturturay pekkem ngem ito Hunas, ngem madi nu met ipangag. 42 “Ket iya panangukum nad ne̍ Apu Diyus, makisangu nad pe̍ to Re̍yna nga nagturay itun enna abagatan, ket mairaman kadiya toltoley nga sibibiyag ita nga timpu. Ket pabasulen nakayu met pe̍ to Re̍yna. Ta igina, orey deyyu ya edyan na itun, inumbe̍t na met dinngeg ya kinasirib nito Ari Sulumun. Ket itan, uwed met idi ya naturturay pekkem ngem ito Ari Sulumun, ngem madi nu met denggen,” kunen na. 43 Ket kinunen manin ne̍ Je̍sus, “Diya toley ita nga timpu, agten pe̍ idi ya kasasaad da: No pimanaw win ya sairu nga naglugan iya isa nga toley, mawe̍ agpaspasyar iya matictikag nga away, nga agsapsapul ka pagimangan na. 44 Ket no awan masmac na, kunen na ngarud, ‘Sumoli yac ngasin ito toley nga pinanawac,’ kunen nito sairu. Ket sumoli ngarud ito toley, ket masingen na nga naisagana manin to toley, nga arig nga baley nga awan aged-edyan iyan, ket nasagadan se̍ naurnusin. 45 Itu nga mawe̍ to sairu nga mangibulun ka pitu nga kabulun na nga sairu nga dacdake̍c pekkem ngem igina, ket mawe̍ da ngarud met aglugan ito toley, nga igina ya pagedyanan dan. Ket iya agten iyan, agbanag nga dacdake̍c manin ya kasasaad niyan nga toley yin ngem ito nona nga kasasaad na. Ket agten nad ngarud pe̍ iyan ya kasasaad diya dake̍c nga toltoley ita nga timpu,” kunen na. 46 Ket ito agkagkagi pekkem nge̍ Je̍sus kadito toltoley, inumbe̍t ya ina se̍ diya kakabsat na nga lalaki. Nagsisikad da iya ruwar nito baley, ket gabay da kanu ya makitbar igina. 47 Ket uwed nangibaga e̍ Je̍sus nga kinunen na, “Uwed ya inam se̍ diya kakabsat mu. Agsisikad da iya ruwar, ket uwed kanu ibaga da ikew,” kunen na.] 48 Ket e̍ Je̍sus, kinunen na met, “Nagan ngarud ya inac se̍ diya kakabsat ku?” kunen na. 49 Ket se̍ na nituwec dito pasurut na, ket kinunen na manin, “Singen nu kad didi, ta uwed ngarud idi nin diya ibilang ku nga inac se̍ kakabsat ku! 50 Ta orey nagan na nga agtungpal iya tarigagay niya Amac nga uwed ka langit, itu ya maibilang nga kabsat ku nga lalaki winno babey, winno ya inac,” kunen na. 1 Ket iyan mettas nga algew, pimanaw nge̍ Je̍sus ito baley, ket nawe̍ nagtugew iya pingit nito baybay. 2 Ket gapu ta adu diya toltoley nga naguurnung iya edyan ne̍ Je̍sus, nawe̍ ngarud nagtugew iya isa nga bangka nga uwed antuni. Ket dito toltoley, nagsisikad da iya gacdang. 3 Ket adu ngarud dito nibagbaga na igida gapu kadiya pangpangngarig na itun. Kinunen na, “Uwed toley nga nawe̍ nagmula. 4 Ket ito agiwarwaris ka eggic kin, uwed da bukel nga nagdessag iya dalan, ket nawe̍ met kinan diya sibudin. 5 Uwed da met pe̍ bukel nga nagdessag iya edyan pinas nga e̍teng ya ginet iya sap-ew na. Ket dagus da nga timubu, ta bekken nga nauneg ya ginet na. 6 Ket ito siminagin, naleyley da ngarud. Ket nacrit da mettin gapu ta madi nakauneg nga unay diya gamut da. 7 Uwed da pe̍ duduma nga bukel nga nagdessag iya karuutan nga uwed rasi na. Ket ito dimackel dito ruut, liniyungan da met dito mula ngin. 8 Ket uwed da met duduma nga bukel nga nagdessag iya napaw-is nga ginet. Ket didi nga bukel, ito nagbalin da nga mula ngin, namisic da ka adu. Ket uwed diya imadu ka sangagasut, uwed pe̍ diya imadu ka ennem nga pulu, se̍ uwed met pe̍ diya imadu ka tellu nga pulu. 9 “Dakayu nga uwed pannakaawat na, tandaanan nu kuma ngarud yan,” kunen na. 10 Ket kalpasan na, imadenni e̍ Je̍sus dito adalan na, nga nagsaludsud da igina nga kinunen da, “Ape̍ nga agpangpangngarig ka no mangisuru ka kadiya toltoley?” kunen da. 11 Ket kinunen na igida, “No dakayu, napalubusan kayun nga makaawat kadiya nauneg nga adal nga di pekkem naipakaemmu kadiya duduma maipanggep iya panangituray niya Nailangitan. Ngem no igida, bekken nga maipalubus nga maipakaawat didi igida. 12 Ta ya toley nga uwed pannakaawat nan, madgaan pekkem, tasun nawadwad ya naipakaawat igina. Ngem ya awan pannakaawat na, maipac met igina orey diya pagpagarupen na nga maawatan na. 13 Itu nga diya pangngarig ya pangisuruc kadiya toltoley, ta no igida, orey masingen da, madi da met malasin. Ket orey denggen da, madi da met magicna winno maawatan. 14 Ket iyan nga kasasaad da, pakatungpalan nito padtu nito mammadtu nga Isayas ito kinunen na, ‘Pe̍yeng kayu nad nga aggigicna, ngem pulus nga madi kayu met makaawat. Pe̍yeng kayu nad nga makaskasingen, ngem pulus nga madi kayu met makalasin. 15 Ta kimapsut mettin ya pannakaawat didi nga toley, se̍ narigat ya pannakagicna dan, se̍ nagkulinget dan. Ta no bekken nga agten iyan, kaynun no malasin da ya masingen da, se̍ natarus igida ya magicna da, se̍ maawatan da ya panunuten da, ket kaynun no sumoli da iyaken tasun agasac da,’ kunen nito Isayas itun. 16 “Ngem dakayu, nagasat kayu ngarud, ta malasin nu met ya masingen nu, se̍ maawatan nu ya magicna nu. 17 Tutu ngarud met nga adu dito mammadtu se̍ dito nalinteg nga toley itun nga nagkalikagum nga makasingen kuma idi nga masingsingen nu ita, ngem madi da met nasingen. Ket nagkalikagum da met pe̍ nga makagicna kuma idi nga magicgicna nu ita, ngem madi da met pe̍ nagicna.” 18 “Itu nga maawatan nu kuma ngarud ya kaipapennan nito pangngarig maipanggep iya agmulmula. 19 Agten idi ya banag na: Ya toley nga makagicna iya damag maipanggep iya nadiyusan nga panangituray ngem madi na maawatan ya banag na, ket arig nga umbe̍t ya diyablu nga managdacdake̍c nga rabsuten na ya kagi nga nagicna nito toley. Itu ya maiyarig kadito bukel nga naiwaris iya dalan. 20 Ket dito bukel nga naiwaris ito edyan pinas nga e̍teng ya ginet iya sap-ew na, itu ya kaiyarigan niya toley nga makagicna iya kagi ne̍ Apu Diyus, ket dagus na nga awaten nga siaanggem. 21 Ngem gapu ta arig nga mula nga awan nauneg nga gamut na, bekken met nga napaut. Ta no uwed rigat winno pannakairurumen na gapu iya panamati na iya kagi ne̍ Apu Diyus, ket dagus met nga maiyaw-awanin. 22 Ket dito bukel nga naiwaris iya karuutan nga uwed rasi na, itu ya maiyarig iya toley nga makagicna iya kagi ne̍ Apu Diyus, ngem awan met pagbanagan niya kagi ne̍ Apu Diyus igina. Ta maabac ya pannakabalin na igida, gapu kadiya pakasikuran iya biyag nga idi se̍ iya panagtarigagay na ka kinabacnang. 23 Ket dito bukel nga naiwaris iya napaw-is nga ginet, itu ya maiyarig iya toley nga makaawat iya kagi ne̍ Apu Diyus nga nagicna na. Ket itu ya arig nga mula nga mamisic. Ket uwed met diya mamisic ka sangagasut, se̍ uwed da mamisic ka ennem nga pulu, se̍ uwed pe̍ duduma nga mamisic ka tellu nga pulu,” kunen na. 24 Uwed manin isa nga pangngarig nga inistorya ne̍ Je̍sus igida, nga kinunen na, “Ya panangituray niya Nailangitan, ket maiyarig iya isa nga toley nga nawe̍ nagiwaris ka nabaru nga eggic nga trigu iya lapug na. 25 Ngem iya name̍nsan iya panagtutudug toley, nawe̍ ya gumurgura igina, ket nagiwaris met ka bukel ruut nga dake̍c ito nakaiwarisan nito eggic nga trigu, se̍ pimanawin. 26 Itu nga ito dimackel se̍ nagdawa dito mula ngin, malasin met pe̍ yin dito ruut. 27 Ket diya tagabu nito akin-kuwa ito lapug, nawe̍ da ngarud kinunen igina, ‘Apu, bekken kadi nga nabaru nga eggic nga trigu to niwaris mu ito lapug mu? Ape̍ nga uwed dake̍c nga ruut nan?’ kunen da. 28 “Ket kinunen na igida, ‘Wangel met niya isa nga gumurgura iyaken yan,’ kunen na. “Ket kinunen ngarud dito tagabu na igina, ‘Gabay mu no mawe̍ kami bellaten?’ kunen da. 29 “Ngem kinunen na, ‘Bay-an nu pekkem nga bellaten, ta kaynun no maisangasipdut diya mula nga trigu kadito ruut. 30 Orey no agbulun da ngas pekkem nga dumackel agingga nga panaggagani yin. Ket nad no panaggagani yin, ibilin ku nad kadiya aggani nga bellaten da nga mona dito dake̍c nga ruut, se̍ da pesten, ta maipoor da ngasin. Ket kalpasan na, ya bisic nga trigu ya ganiyen dan, se̍ da italipen iya alang kun, kunec nad met,’ kunen nito akin-kuwa.” 31 Ket uwed manin isa nga pangngarig nga inistorya ne̍ Je̍sus igida nga kinunen na, “Ya panangituray niya Nailangitan, maiyarig iya isa nga tekkut nga bukel niya kayu nga mustasa, nga nimula niya isa nga toley iya lapug na. 32 Ket ya bukel mustasa, itu ya katekkutan nga bukel nga maimula. Ngem no dumackel ya kayu nan, ket agbalin nga kadackellan kadiya maimulmula nga para rikadu, ta agbalin nad met nga kayu win, ket pagsucbutan met diya sibud diya sangsanga na.” 33 Uwed manin isa nga pangngarig nga inistorya ne̍ Je̍sus igida, nga kinunen na, “Ya panangituray niya Nailangitan, maiyarig met iya pangpablad nga nimet niya isa nga babey, nga nilauc na ka sangapulu nga salup nga are̍na. Ket pinablad na met amin nga nakailaukan na.” 34 Amin diyan nga nisuru ne̍ Je̍sus kadito toltoley, nisuru na ka pangngarig. Ngarud, awan met nisuru na igida no di yas naipangngarig. 35 Agten iyan to winangel na tasun matungpal kuma ngin to naipakagi ito mammadtu, ito kinunen na, “Pangpangngarig nad ya istoryaec, ket ibagac nad diya banbanag nga madi pekkem naipakaemmu nanipud ito pannakaparsuwa niya lubung,” kunen nito mammadtu. 36 Ket itun, pinanawan ne̍ Je̍sus dito toltoley yin, ket simoli nga imuneg ito baley. Ket dito adalan na, nawe̍ da imadenni igina nga kinunen da, “Ipatarus mu kay dakami ya kaipapennan nito pangngarig maipanggep kadiya dake̍c nga bukel ruut iya lapug,” kunen da. 37 Ket kinunen ne̍ Je̍sus, “To nagiwaris ka nabaru nga eggic, ket itu ya Anac nga Naipatoley. 38 To lapug, itu ya lubung ngi. To nabaru nga eggic, itu diya toley nga agpaituray iya nadiyusan nga panangituray. Ket dito dake̍c nga ruut, itu diya toley nga agpaituray iya diyablu nga managdacdake̍c. 39 Ket to gumurgura nga nagiwaris kadito dake̍c nga ruut, ket ya diyablu met. To panaggani, itu ya panagpatingga nidi nga timpu. Ket dito naggani, itu diya anghe̍le̍s. 40 “Ket ya panagpatingga nad nidi nga timpu, kaiyarigan mettas nito pannakabellat se̍ pannakaipoor dito dake̍c nga ruut. 41 Ta ibon nad niya Anac nga Naipatoley diya anghe̍le̍s na, ket ipac da nad ngarud iya pagiturayan na diya amin nga pakabasulan toley se̍ amin diya managdacdake̍c, 42 se̍ ipisuc da nad diyan iya pagapuyan. Ket diya uwed antuni nga edyan, agberrit se̍ agngaretnget da ngarud. 43 Ngem diya nalinteg nga toley nga iturayan nad niya Ama da, masingen nad met ya dayaw da, nga arig da nga sirnac niya darang niya sinag. Ket dakayu nga uwed pannakaawat na, tandaanan nu kuma ngarud yanin.” 44 “Agten idi pe̍ ya panangituray niya Nailangitan: Ket maiyarig met iya naikorob nga kinabacnang nga naaskuran niya isa nga toley iya isa nga lapug. Ket to toley, ginaboran na ngarud manin to naaskuran na nga kinabacnang. Ket siaanggem ngarudin, ket nawe̍ na nilaku ya amin nga sansanicwa na, ket ngininaan na to lapugin nga edyan nito kinabacnang nga naaskuran na.” 45 “Ket kaiyarigan manin niya panangituray niya Nailangitan ya agten idi: Uwed isa nga aglaclaku nga agsapsapul kadiya napapaw-is nga pe̍rlas. 46 Ket ito uwed naaskuran na nga isa nga nakapatpateg nga pe̍rlas, nawe̍ na ngarud nilaku ya amin nga sansanicwa na, ket ngininaan na to pe̍rlas.” 47 “Ket kaiyarigan manin niya panangituray niya Nailangitan ya panagkalap ka lames. Ta diya agkalap, nisalwag da ya iket da iya baybay, ket nadumaduma ngarud diya kita lames nga nacna ngin. 48 Ket ito napnu to iket tin, nigacdang diya nagkalap. Ket ito nagtutugew dan, pinaglalasin da diya nabaru se̍ diya dake̍c nga uwed ito iket. Ket diya nabaru, inurnung da nga nipisuc kadiya papayan da. Ngem diya dake̍c, nitemsit da ngasin. 49 Ket agten ngarud nad iyan ya panagpatingga nidi nga timpu, ta diya anghe̍le̍s, rumwar da nad nga isibna da diya dake̍c nga toley kadiya nalinteg. 50 Ket itemsit da ngas nad diya dake̍c iya pagapuyan. Ket diya uwed antuni nga edyan, agberberrit se̍ agngaretnget da ngarud,” kunen na. 51 Ket kinunen ne̍ Je̍sus kadito adalan na, “Maawatan nu kad ya kaipapennan diya amin diyan nga pangngarig?” kunen na. Ket, “Bo, a,” kunen da nga nisungbat. 52 Dikad pe̍ kinunen na manin igida, “Nabaru met no agten iyan, ta agten kayun kadiya manursuru iya Linteg Hudyu no nagbalin dan nga pasurut iya maipanggep iya panangituray niya Nailangitan. Ket iya tunggal manursuru nga agten iyan, maiyarig da met iya makin-kuwa iya isa nga baley nga uwed duwa nga kita diya nabaru nga banbanag nga mairuwar na, nga gayat iya pagitaltalipnan na. Ket didi nga nabaru nga banbanag, kabarbaru diya duduma, ket nadaan diya duduma,” kunen na. 53 Ket ito nalpas ne̍ Je̍sus nga inistorya diyan nga pangpangngarig, pimanaw antuni nin. 54 Ket ito nakadateng ito mismu nga ili na, nawe̍ nangisuru kadiya toltoley iya gigimungan da. Ket nasdaawan da ngarud iya panangisursuru na, ket kinunen da met, “Awac kid ya namettan niyan nga toley iya agten iyan nga sirib se̍ iya agten iyan nga pannakabalin na nga agariman ka nakaskasdaaw? 55 Di met anac nito allawagi yan? Di met e̍ Marya ya ina na? Se̍ kabsat na met de̍ Santiyagu, Huse̍, Simon se̍ e̍ Hudas? 56 Bekken kad nga kailiyan tida mettas dito amin nga kakabsat na nga babey? Dikad pe̍ awac ngarud ya namettan na ka amin diyan nga kinalaing na?” kunen da. 57 Ket iya agten iyan, inumsi da ngas met. Ket e̍ Je̍sus, kinunen na met igida, “Mapadayawan ngarud ya isa nga mangaskasaba, malacsid iya mismu nga ili na, se̍ kadiya kabbalay na,” kunen na. 58 Ket iya agten iyan, e̍teng ngas diya nakaskasdaaw nga inariman ne̍ Je̍sus antuni, gapu ta di da met gabay ya mamati. 1 Ket itun, to Ari He̍rude̍s nga agturay ka Galilya, nadamag na met ya maipanggep e̍ Je̍sus. 2 Ket to ari, nagkagi met kadiya eb-ebbonen na maipanggep e̍ Je̍sus, nga kinunen na, “Igina mettas yan to Juan nga Mammautisar. Nagungar mettin! Itu ya gapu na nga uwed iyan nga toley ya pannakabalin nga mangariman kadiya agten kadiyan nga nadamag tida,” kunen na. 3 Agten ngarud iyan to kinunen nito Ari He̍rude̍s, ta itun pekkem, nipatkem na met to Juan, se̍ na pinaibalud nga sipupungu. Agten ngarud iyan to winangel nito He̍rude̍s ito Juan gapu ito He̍rudyas nga asawa met niya kabsat na nga Pe̍lipe̍. 4 Ta to Juan, nibagbaga na ngamin e̍ Ari He̍rude̍s itun, nga pe̍yeng na nga kinunen nga, “Bekken ngarud nga nalinteg ya winangel mu, nga inasawam yan nga babey,” kinunen na met itun. 5 Ket to Ari He̍rude̍s, gabay na nga ipapatey kuma to Juan. Ngem madi na pekkem pinapatey itun, ta mansing kadiya toltoley, gapu ta nibilang da nga isa nga mammadtu ne̍ Apu Diyus to Juan. 6 Ket ya napasamac itun, ito nadatngan to algew nga panangilagip da ito pannakaiyanac nito Ari He̍rude̍s, nipabuya niya babey nga anac nito He̍rudyas ya panagsala na iya sangu diya sangaili. Ket nagustuwan nga unay nito Ari He̍rude̍s to panagsala nito balasang. 7 Itu nga nagsapata met to Ari He̍rude̍s, nga nikari na ito balasang, nga orey nagan na kanu nga adngen nito balasang, ket e̍cde̍ na kanu ngarud. 8 Ket to ina nito balasang, nisuru na ngarud ya adngen na, itu nga kinunen nito balasang ito Ari He̍rude̍s, “E̍cde̍m kuma iyaken ita ngi nin ya ulu ne̍ Juan nga Mammautisar, nga maipay ka bande̍hadu,” kunen na met. 9 Ket linumdaang ngarud to ari yin. Ngem gapu ito sapata na, se̍ gapu met iya kauwed dito sangsangaili na itun, nibilin na ngas nga matungpal kanu to inadeng nito balasang. 10 Itu nga nibon na ngarud ya nawe̍ nangputul iya ulu nito Juan ito nakaibaludan. 11 Ket ne̍lbe̍t na ngarud met to ulu nito Juan, nga naipay ka bande̍hadu, se̍ naiyawat met ito balasangin. Ket to balasang, nipen na met ito ina nan. 12 Ket dito pasurut nito Juan, nawe̍ da inalac ya bangkay na, se̍ da nitamen. Ket se̍ da nawe̍ nipadamag e̍ Je̍susin. 13 Ket ito nadamag ne̍ Je̍sus yan, pimanaw antuni nin, ket awan nibulun na kadito toltoley. Nagbangka nga nawe̍ iya lugar nga awan matagtagitoley na. Ket ito naemmuwan diya toltoley yan, nawe̍ da ngarud simurut igina, nga nanalan da iya ginet nga naggayat kadiya il-ili da. 14 Ket ito nakagacdang nge̍ Je̍susin, nasingen na dito nakad-adu nga toley. Ket naasiyan igida, ket pinalaing na diya agsakit igida. 15 Ket ito gumidamin, imadenni dito adalan na igina, ket kinunen da, “Away met idi, ket gumidam mettin. Papanawem kuma ngin diya toltoley, tasun mawe̍ da kuma ngumina ka kanen da kadiya purpuruc,” kunen da. 16 Ket kinunen ne̍ Je̍sus, “Madi da met masapul nga pumanaw. Dakayu lugud a, ya mangpakan igida,” kunen na. 17 Ket kinunen da ngarud igina, “Awan makan tida idi, malacsid ngas ya lima nga bukel nga tinapay se̍ duwa nga lames,” kunen da. 18 Ket kinunen na manin, “E̍lbe̍t nu da idi edyan ku,” kunen na. 19 Ket nibilin ne̍ Je̍sus nga agtugew kanu diya toltoley ito karuutan. Ket nimet ne̍ Je̍susin dito lima nga tinapay se̍ duwa nga lames. Limangad ka langit ket nagkararag nga nagyaman e̍ Apu Diyus, se̍ na pinisepisey dito tinapay, se̍ na ne̍cde̍ kadito adalan na. Ket dito adalan, niwaras da kadito toltoley. 20 Ket dito toltoley, nangan da ngarud nga amin, ket nabsug da met. Ket kalpasan na, inurnung da dito nabuna nga napisey, ket napnu met gayam ya sangapulu ket duwa nga lacba. 21 Ket ya bilang dito manacman nga lalaki ngas nga nangan itun, ket aglima nga ribu, nga madi pe̍ naibilang diya babey se̍ diya eb-ebbing. 22 Kalpasan niyan, bayat nito panangpaawir ne̍ Je̍sus kadito toltoley, pinilit na dito adalan na nga aglugan da ito bangka, nga dumelmang da nga mon-ona ngem igina ito baybayin. 23 Ket kalpasan nito panangpaawir na kadito toltoley, nanang-at nga is-isa ka tageytey, nga nawe̍ nagkararag. Ket ito gumicbet tin, uwed pekkem nge̍ Je̍sus nga agis-isa ito tageytey. 24 Ket to bangka nga nagluganan dito adalan, uwed met itun iya deyyu iya gacdangin. Ket narigatan da kadiya dadackel nga palungin, ta masarubnga da ngamin ya belluut. 25 Ket ito pumarbangunin, nawe̍ nge̍ Je̍sus ito edyan da, nga manmanalan met iya sap-ew nito baybay. 26 Ket ito nasingen dito adalan nge̍ Je̍sus nga manmanalan iya sap-ew niya danum, napalaus met ya ansing da, ket “Be̍law!” kinunen da met, ket nagkekerre̍s da ngarudin iya ansing da. 27 Ngem sigida nga nagkagi nge̍ Je̍sus igida, nga kinunen na, “Madi kayu mansing, ta iyaken met! Madi kayu madanaganin,” kunen na. 28 Ket kinunen ne̍ Pe̍dru, “Apu, no pudnu nga ikew, bilinen nac kay ngarud nga manalan iya sap-ew niya danum nga mawe̍ iya edyan mu,” kunen na. 29 Ket kinunen met ne̍ Je̍sus, “Umbe̍t ka ngarudin!” kunen na met. Ket dinumsag ngarud nge̍ Pe̍dru ito bangka ngin, ket manmanalan met iya sap-ew nito danum nga mawe̍ e̍ Je̍sus. 30 Ngem ito nadlaw ne̍ Pe̍dru ya kinabileg nito belluut, nansing ngarudin, ket mangrugi nga lumned din. Itu nga ne̍cre̍s na nga kinunen, “Isalakan nac kay, Apu!” kunen na. 31 Ket sigida nga ginaw-at ne̍ Je̍sus nga inalac kin, ket kinunen na, “Nakapsut met ya panamatim! Ape̍ nga nagduwaduwa ka?” kunen na. 32 Ket ito limugan dan ito bangka, nagtalna met to belluutin. 33 Ket dito adalan na nga uwed ito bangka, nagdaydayaw da ngarud e̍ Je̍sus, nga kinunen da, “Pudnu met nga ikew ya Anac ne̍ Apu Diyus!” kunen da. 34 Ket ito nakadelmangin nge̍ Je̍sus se̍ dito adalan na, simanglad da ka Ge̍ne̍sare̍t. 35 Ket ito nailasin dito toltoley antuni nge̍ Je̍sus, nipadamag da ya kauwed na kadiya amin nga sakup niyan nga lugar. Ket nipen da igina amin nga agsakit. 36 Ket nipacpakaasi da nga no mabalin, orey se̍cde̍ngen da kuma nge̍ Je̍sus, orey no yan nas gayad niya luput na. Ket amin nga nakase̍cde̍ng, ket napalaing da met. 1 Ket iya name̍nsan, uwed da Parisiyu se̍ manursuru iya Linteg nga nawe̍ ito edyan ne̍ Je̍sus. Naggayat didi ka He̍rusale̍m. Ket kinunen da e̍ Je̍sus, 2 “Ape̍ nga madi tungpalen diya adalan mu diya ug-ugali nga nipatawid dito am-ama tida? Madi da ngarud tungpalen, ta madi da met agbeggu nga kustu age̍ da nga mangan,” kunen da. 3 Ket kinunen ne̍ Je̍sus igida, “Ket no dakayu met, ape̍ ngarud nga ya bilin ne̍ Apu Diyus mettas ya madi nu nga tungpalen, tasun matungpal kuma diya bukud nu was nga ug-ugali? 4 Ta nibilin met ne̍ Apu Diyus nga, ‘Dayawem ya amam se̍ ya inam.’ Se̍ kunen pe̍ ne̍ Apu Diyus nga, ‘Ya agkagi ka dake̍c maikuntra iya ama na winno ina na, ket masapul nga mapatey,’ kunen na met. 5 Ngem dakayu, isursuru nu met nga gennung nga no uwed mabalin nga itulung niya isa nga toley kadiya naganac igina, madi kanu nga kapilitan nga dayawen na da gapu iya tulung na, no kunen na ngas met igida nga, ‘Maipaay e̍ Apu Diyus yani.’ 6 Ket iya agten iyan, pinagbalin nu met nga awan sirbi niya kagi ne̍ Apu Diyusin, tasun matungpal kuma ya ugali nu mettas. 7 Ay, dakayu nga aginlilinteg! Pudnu met to padtu nito Isayas itun maipanggep dakayu ito kinunen na, 8 ‘Didi nga toltoley, daydayawen dac met kadiya balbalikas da, ngem bekken met nga iyaken ya tutu nga ipatpateg da. 9 Awan mettas mamaay na ya panagdayaw da iyaken, ta ya isursuru da nga tungtungpalen toley, diyan nas al-alagaden nga tumaud ngas ka toley,’” kunen na. 10 Ket pinaadenni ne̍ Je̍sus itun diya toltoley, ket kinunen na igida, “Dumngeg kayu kuma iyaken, ket utuben nu nga nalaing yani: 11 Bekken nga ya maipauneg iya musung niya toley ya makaparugit iya nakem na, no di lugud diya rumwar iya musung na. Yan nga agtaud igina, itu ngarud mettas ya mangrugit igina,” kunen na. 12 Ket dito adalan ne̍ Je̍sus, imadenni da ngarud igina itun, ket kinunen da, “Napasakitan met dito Parisiyu ito kinagim,” kunen da. 13 Ket kinunen ne̍ Je̍sus igida, “Amin nga mula nga bekken nga nimula niya nailangitan nga Amac, mabagut nad mettas. 14 Itu nga ipamoya nu was diyan nga Parisiyu. Arig da ngas nga kulap nga mangge̍pe̍d. Ket no kulap ya mangge̍pe̍d iya pada na nga kulap, misacdul da nga duwa nga maipisuc ka ebbut,” kunen na. 15 Ket to Pe̍dru, kinunen na e̍ Je̍sus, “Ipalawag mu kay dakami to pangngarig mu,” kunen na. 16 Ket kinunen met ne̍ Je̍sus, “Madi kayu kad pekkem makaawat? 17 Madi kayu kad pekkem maawatan nga ya orey nagan na nga maikam-ut, mawe̍ iya bessug se̍ mairuwar nad mettas nga maipay iya kasilya? 18 Ngem ya banag diya kagi nga rumwar iya musung toley, tumaud met iya tarigagay na, ket itu win ya makaparugit iya nakem niya toley. 19 Ta diya gayat iya tarigagay niya toley, itu diyan diya pagtaudan diya dake̍c nga panpanunut, se̍ ya pumatey, pannakitipun ka bekken na nga asawa, pannakikamalala, panagtakew, se̍ ya panangpabasul nga sibubusid, se̍ ya panamadpadake̍c. 20 Ngarud, diyan met diya mangrugit iya nakem niya toley. Ngem no ya pannangan niya toley nga madi pekkem nakatungpal ito ugali nga panagbeggu, bekken met nga mangrugit iya nakem niya toley,” kunen na. 21 Ket pimanaw nge̍ Je̍sus antuni nin, nga nawe̍ iya sakup diya siyudad nga Tiru se̍ Sidun. 22 Ket itun, uwed met isa nga babey nga iKanaan nga aged-edyan antuni, nga nawe̍ ito edyan ne̍ Je̍sus. Ket kinunkunen na ka nabileg, “Kaasiyan nac kay, Apu, nga kapututan nito Ari Dabid! Kackaasi met nga unay ya anac ku nga babey, ta naluganan ka sairu,” kunen na. 23 Ngem madi met negkim nge̍ Je̍sus. Ket imadenni ngarud dito adalan na igina, nga nipacpakaasi da igina nga kinunen da, “Pagtalawem kay ngasin, ta mip-ipuyut ngas met dactida nga pumpumkaw,” kunen da. 24 Ket kinunen ne̍ Je̍sus, “Diya naiyaw-awan nga karne̍ru nga kapututan nito Israe̍l ngas met diya nakaibonac,” kunen na. 25 Ket to babey, nawe̍ met nagparintumeng iya sangu ne̍ Je̍sus, nga kinunen na, “Tulungan nac kay, Apu!” kunen na. 26 Ket nagpangngarig nge̍ Je̍sus nga kinunen na, “Bekken met nga rumbeng nga maalac ya kanen diya anac tasun maipadtu nga mipakan kadiya asu,” kunen na. 27 Ket kinunen nito babey, “Bo a, Apu. Ngem orey diya asu, makakan da met kadiya mucmuc nga maiterkag nga gayat iya lamisaan niya apu da,” kunen na. 28 Ket kinunen ne̍ Je̍sus ito babey, “Ay, manang! Nabileg met ya panamatim! Maariman ngarud ya adeng mu,” kunen na. Ket tutu met nga nalaingan to anac nito babey iyan mettas nga kanitu. 29 Ket pimanaw nge̍ Je̍sus antuni, nga nanalan iya pingit nito Baybay ka Galilya. Nanang-at ka tageytey antuni, se̍ nagtugew win. 30 Ket adu nga unay diya toltoley nga nawe̍ iya edyan na, nga nitarey da diya lugpi, diya piley, diya kulap, diya umel se̍ adu pekkem nga duduma nga nipen da iya sangu ne̍ Je̍sus, ket pinalaing na da. 31 Ket nasdaaw ngarud dito toltoley ito nasingen da nga nakakagi yin dito umel, nalainganin dito piley, nakadalanin dito lugpi, se̍ nakasingen nin dito kulap. Ket nagdaydayawin dito toltoley e̍ Apu Diyus nga Diyus mettas diya iIsrae̍l. 32 Ket e̍ Je̍sus, pinaadenni na itun dito adalan na, ket kinunen na, “Maasiyan nac kadidi nga toltoley, ta tellu nga algew dan nga nakibulubulun iyaken nin, ket awan met kanen dan. Madic gabay da nga pagawiren nga sibibisin, ta kaynun no agkapsut da iya dalan,” kunen na. 33 Ket kinunen dito adalan na igina, “Awac ngarud idi nga away ya pamettan tida ka ipakan tida nga makagdas iya agten idi nga kaadu diya toley?” kunen da. 34 Ket inemmu ne̍ Je̍sus igida nga kinunen na, “Piga diya tinapay nga uwed dakayu?” kunen na. Ket kinunen da, “Pitu nga bukel nga tinapay, se̍ uwed pe̍ e̍teng nga lames nga be̍be̍teng,” kunen da. 35 Ket iya agten iyan, nibilin ne̍ Je̍sus kadito toltoley nga agtugew dan. 36 Ket inalac na dito pitu nga tinapay, se̍ dito lames. Ket kalpasan niya panagyaman na e̍ Apu Diyus, pinisepisey na da, se̍ na ne̍cde̍ kadito adalan na. Ket dito adalan, niwaras da kadito toltoley. 37 Ket nangan da nga amin, ket nabsug da met. Ket kalpasan na, inurnung dito adalan dito nabuna nga napisey, ket napnu met ya pitu nga lacba. 38 Ket ya bilang dito nangan itun, ket eppat nga ribu nga lalaki, nga bekken pekkem nga naibilang dito babey se̍ eb-ebbing. 39 Ket ito pinagawir ne̍ Je̍sus dito toltoley yin, naglugan ito bangka ngin nga nawe̍ enna sakup niya Magadan. 1 Ket dito Parisiyu se̍ Sadusiyu, nawe̍ da sinintir nge̍ Je̍sus, nga inadeng da igina nga mangipasingen kuma igida ka pagilasinan gapu iya pannakabalin nga gayat e̍ Apu Diyus. 2 Ngem kinunen ne̍ Je̍sus igida, [“Emmu nu mettin ya pananglasin iya langa niya abac lawa, ta no manindaraga iya isusurneb niya sinag, kunen nu nga, ‘Napaw-is ya timpu na no damlag,’ kunen nu. 3 Ket no degdeggang se̍ gumicbet ya abac lawa iya agsapa, kunen nu met nga, ‘Agenneg no deddan,’ kunen nu. Agten iyan ngarud ya kinalaing nu nga mangilasin iya langa niya abac lawa, ngem ape̍ ngarud nga madi kayu malasin diya pakasingnan iya ita nga timpu?] 4 “Ay, diya toltoley ita nga timpu! Diya agsapsapul ka pagilasinan nga mangipanecnec, ket diyan nas dake̍c se̍ diya pimanaw e̍ Apu Diyus tasun makitipun da ka sabali yin. Ngem awan lugud maipasingen igida nga pagilasinan da, malacsid ngas ito pagilasinan maipanggep ito mammadtu nga Hunas,” kunen na. Ket iya agten iyan, pinanawan na dan. 5 Ket dimelmang nge̍ Je̍sus se̍ dito adalan na ito baybayin. Ket nale̍panan met dito adalan ya nagbalun ka tinapay. 6 Ket e̍ Je̍sus, kinunen na igida, “Annadan nu ngarud ya pangpablad nga uwed kadiya Parisiyu se̍ Sadusiyu,” kunen na met. 7 Ket nagtetebbaran ngarud dito adalan to kinagi ne̍ Je̍sus maipanggep iya pangpablad, ket kinunen da, “Ay! Awan ngamin balun tida nga tinapay,” kunen da. 8 Ngem e̍ Je̍sus, emmu na to kinagkagi da, ket kinunen na, “Ay, nakapsut ya panamati nu! Ape̍ nga iyan ya pagtetebbaran nu, nga awan naitarey nu nga tinapay? 9 Awan kad pekkem kustu nga pannakalasin nu? Madi kayu kad malagip dito lima nga bukel nga tinapay nga naipakan kadito lima nga ribu nga toley, se̍ dito piga nga lacba nga inurnung nu nga nabuna itun? 10 Se̍ nale̍panan nu kad pe̍ dito pitu nga bukel nga tinapay nga naipakan kadito eppat nga ribu nga toley, se̍ dito piga nga lacba nga nabuna nga tinapay nga inurnung nu itun? 11 Ape̍ ngarud nga madi kayu pekkem malasin ya kaipapennan nito kinagic, nga bekken met nga maipanggep ka tinapay? Baliwac ngarudin: Annadan nu lugud ya pangpablad nga uwed kadiya Parisiyu se̍ Sadusiyu,” kunen na met. 12 Ket iya agten iyanin, naawatan da ngarudin, nga bekken nga ya pangpablad nga uwed ka tinapay to kagkagiyen ne̍ Je̍sus nga annadan da kuma, no di lugud ya panursuru dito Parisiyu se̍ Sadusiyu. 13 Ket ito nakadateng de̍ Je̍sus iya edyan nga uwed iya sakup niya ili nga Se̍sarya Pilipus, nagsalsaludsud nge̍ Je̍sus kadito adalan na, nga kinunen na, “Nagan na ya pangipagarupan diya toley iya Anac nga Naipatoley?” kunen na. 14 Ket kinunen da, “E̍ Juan nga Mammautisar ka kanu, kunen diya duduma. Ngem uwed da met duduma nga agkunen nga to mammadtu nga E̍lyas ka kanu. Se̍ uwed da pe̍ agkunen nga to mammadtu nga He̍re̍myas ka kanu, winno isa pekkem kanu kadito mammadtu itun pekkem,” kunen da. 15 Ket kinunen manin ne̍ Je̍sus igida, “Ngem no dakayu? Nagan ku met iya panagkunen nu?” kunen na. 16 Ket e̍ Pe̍dru to simungbat, nga kinunen na, “Ikew met ya Kristu, nga Anac mettas niya sibibiyag nga Diyus,” kunen na. 17 Ket kinunen ne̍ Je̍sus e̍ Pe̍dru, “Nagasat ka ngarud, Simon, nga anac ne̍ Hunas. Ta bekken met nga toley ya nangipakaemmu ikew idi, no di lugud ya Amac nga uwed ka langit. 18 “Ket idi pe̍ ya ibagac ikew: Pe̍dru ya nagan mu, nga kayat na nga kagiyen, batu. Ket ya pinas nga idi, itu yan ya pangibangunac nad iya bungguy ku nga igle̍siyac. Ket awan nad met makaabac idi, orey ya pannakabalin niya patey. 19 Italec ku nad ikew ya maiyarig kadiya tulbec niya pagiturayan niya Nailangitan. Ket ya orey nagan na nga iparit mu idi nga lubung, itu met ya maiparit enna langitin. Se̍ ya orey nagan na nga ipalubus mu idi nga lubung, itu pe̍ yin ya maipalubus enna langit,” kunen na. 20 Ket nibilin ne̍ Je̍sus nga siiinget kadito adalan na nga pulus nga awan kanu pangibagbagaan da nga igina ya Kristu. 21 Ket manipud itunin, nipalpalawag ne̍ Je̍sus kadito adalan na nga masapul nga mawe̍ ka He̍rusale̍m. Ket antuni, aglak-am nad kanu ka adu nga rigat gapu kadito panglakayen se̍ dito pangpangulu diya agsirsirbi iya Te̍mplu se̍ dito manursuru iya Linteg. Masapul nad met pe̍ nga mapatey, ket mapaungar nad mettas iya maikatlu nga algew. 22 Ket e̍ Pe̍dru, niyadeyyu na met ka e̍teng nge̍ Je̍sus, nga deldellawen nan nga kinunen na, “Sapay kuma ta madi ngarud ipalubus ne̍ Apu Diyus yan ikew, Apu!” kunen na. 23 Ngem e̍ Je̍sus, limaw-ing ngarud, ket kinunen na met e̍ Pe̍dru, “Umadeyyu ka iyaken, Satanas! Ta pakasulisugan naka met! Bekken met nga ya panpanunut ne̍ Apu Diyus yan nga uwed ikew, no di lugud ya panpanunut ngas toley,” kunen na. 24 Ket kinunen ne̍ Je̍sus itun kadito adalan na, “No uwed mayat nga sumurut iyaken, masapul nga ipalikud na diya mismu nga tarigagay na, ket se̍ masapul nga anusan na ya arig nga panangagtu na iya krus na nga pakailansaan na, ket sumurut ngarud iyaken nin. 25 Ta ya toley nga mangipangpangruna kuma iya biyag na, mapukaw nad mettas igina ya kaipapennan niya biyag na. Ngem ya mangipalikud iya panangipateg na iya biyag na gapu iyaken, masmac na nad ya kaipapennan niya biyag na. 26 Tutu met yan, ta awan ngarud paglaingan niya isa nga toley, orey no matagikuwa na kuma diya amin nga uwed iya lubung ngi, ngem mapukaw nad met ya biyag na. Se̍ pulus nga awan mabalin nga e̍cde̍ niya toley nga katukad niya biyag na. 27 Agten iyan ngarud, ta agparang nad ya Anac nga Naipatoley nga maibulun pe̍ igina diya anghe̍le̍s na, ket madaydayaw nad mettas gapu iya panangipadayaw niya Ama na igina. Ket itu nad ya panangsupapac na kadiya toltoley yin maikanatad kadiya winangel niya tunggal isa. 28 Ket pudnu met nga uwed duduma dakayu idi ita, nga madi nad pekkem matey agingga nga madi da masingen ya panagparang niya Anac nga Naipatoley, nga agparang iya panangituray na,” kunen na. 1 Ket kalpasan niya ennem nga algew, nibulun ne̍ Je̍sus de̍ Pe̍dru, Santiyagu se̍ e̍ Juan nga kabsat ne̍ Santiyagu, ket ig-igida ngas ya nanang-at iya isa nga nangatu nga tageytey. 2 Ket antuni, nabaliwan met to langa ne̍ Je̍sus iya imatang da. Dimarang met ya rupa na nga arig nga sinag. Ket to luput na, nagbalin nga puraw nga unayin, nga arig nga darang niya sinag. 3 Pagamwan nas nga nasingen da pe̍ to Muyse̍s se̍ to E̍lyas nga makitkitbar e̍ Je̍susin. 4 Ket e̍ Pe̍dru, kinunen na met e̍ Je̍sus, “Apu, nabaru ya kauwed tida idi! Ket no gabay mu, mangariman nac ka tellu nga pagliduman idi: ya isa para ikew, isa para e̍ Muyse̍s, se̍ isa para e̍ E̍lyas,” kunen na. 5 Ket ito madama pekkem nga agkagkagi nge̍ Pe̍dru, uwed met gayam nadarang nga ulep nga nangbugus igida. Ket uwed met pe̍ nagicna da nga timec nga gayat ito ulep, nga kinunen na, “Itu yani ya Anac ku nga dungdungnguwec. Igina ya pakaay-ayuwac. Ipangag nu ngarud ya kagi na!” kunen na. 6 Ket ito nagicna dito adalan na yan, napalaus ngarud ya ansing dan, ket nagdarongkeb da iya ginet tin. 7 Ket e̍ Je̍sus, nawe̍ na da sine̍cde̍ng, nga kinunen na, “Gumnukat kayun. Madi kayu kuma mansing,” kunen na. 8 Ket ito limang-ug da, awan sabali nga nasingen dan, malacsid ngas e̍ Je̍susin. 9 Ket ito agdagdagus de̍ Je̍susin ito tageytey, binilin na dito tellu nga adalan na, nga kinunen na, “Awan kuma pekkem pangibagbagaan nu ito nasingen nu, agingga nga agungar ya Anac nga Naipatoley,” kunen na. 10 Ket sinaludsud dito tellu nga adalan igina, “No agten iyan, ape̍ nga kunen diya manursuru iya Linteg nga to E̍lyas, masapul kanu nga umbe̍t nga mon-ona ngem iya Kristu?” kunen da. 11 Ket kinunen ne̍ Je̍sus, “Tutu met nga umbe̍t nga mon-ona nge̍ E̍lyas, tasun pasoliyen na diya amin nga banbanag kadito sigud nga urnus da. 12 Ngem agten idi ya kinapudnu na: Inumbe̍t ngarudin to E̍lyas, ngem madi nalasin diya toley, no di lugud winangwangel da igina ya orey nagan na nga ginabgabay da. Ket gapu pe̍ igida, agten nad met pe̍ iyan ya pakarigatan niya Anac nga Naipatoley,” kunen na. 13 Ket iya agten iyan, naawatan ngarudin dito tellu nga adalan nga to Juan nga Mammautisar met ya pakaiyarigan nito E̍lyas, nga itu ya kayat nga kagiyen ne̍ Je̍sus igida. 14 Ket ito nakadateng de̍ Je̍sus ito edyan diya toltoley, uwed met isa nga lalaki nga nawe̍ nagparintumeng iya sangu ne̍ Je̍sus. 15 Ket kinunen na, “Apu, kaasiyam kay ya anac ku nga lalaki, ta agkeskessiw met, ket maparparigatan nga unay. Ta pe̍yeng nga matuwang iya apuy winno iya danum. 16 Nipen ku kadiya adalan mu, ngem madi da met nabalinan nga palaingen,” kunen na. 17 Ket kinunen met ne̍ Je̍sus, “Ay, dakayu nga toley ita nga timpu! Ape̍ nga awan met panamati nu se̍ ape̍ nga nakillu met ya panpanunut nu? Masapul kad nga agedyan nac pekkem dakayu ka mabayag? Masapul kad nga mabayag pekkem ya panaganus ku dakayu? Ala! E̍lbe̍t nu ngarud iyaken ya ebbing,” kunen na. 18 Ket binilin ngarud ne̍ Je̍sus to sairu nga pumanawin, ket nagtalew mettin ito ebbing. Ket nalainganin iyan mettas nga kanitu. 19 Ket kalpasan niyan, dito adalan ne̍ Je̍sus, nawe̍ da nagsaludsud igina, ito ig-igida ngasin, nga kinunen da, “Ape̍ ngata nga madi mi nabalinan nga pinagtalew to sairu?” kunen da. 20 Ket kinunen na igida, “Gapu ta nakapsut ngas ya panamati nu. Pudnu met nga no uwed e̍teng ngas nga panamati nu, nga orey maiyarig ngas iya katekkut niya bukel niya kayu nga mustasa, mabalin nu met nga bilinen yani nga tageytey nga kunen nu, ‘Agalis ka manipud idi nga mawe̍ ka ituni,’ kunen nu kuma, ket agalis met. Ket iya agten iyan, awan met pulus nga madi nu mabalinan. 21 [Ngem no iya agten iyan nga lumugan ka toley, madi met mapagtalew, malacsid no gapu iya panagkararag se̍ iya panaganus nu nga madi mangan,]” kunen na. 22 Ket ito nagpaspasyar de̍ Je̍sus se̍ dito adalan na enna prubinsiya nga Galilya, kinunen ne̍ Je̍sus igida, “Ya Anac nga Naipatoley, ket maiyawat nad ngarud kadiya toley, 23 ket patayen da met. Ket nad iya maikatlu nga algew, mapagungar,” kunen na. Ket linumdaang ngarud nga unayin dito adalan. 24 Ket ito nakadateng de̍ Je̍sus se̍ dito pasurut na ka ili nga Kape̍rnaum, nawe̍ nagsaludsud e̍ Pe̍dru diya agsingsingir iya buis nga maipaay iya Te̍mplu, nga kinunen da, “Madi kad agbaybayad to Mistrum iya buis nga maipaay iya Te̍mplu?” kunen da. 25 “Kapuutin!” nisungbat ne̍ Pe̍dru. Ket ito nakauneg nge̍ Pe̍dru iya baley yin, e̍ Je̍sus met ya nona nga nagkagi, nga kinunen na e̍ Pe̍dru, “No ikew, Simon, nagan ya kunem? Diya ar-ari nga agturay idi nga lubung, nagan kad kuma diya ipapilit da nga agsidula se̍ agbayad ka buis igina? Diya anac da mettas winno diya duduma?” kunen na. 26 Ket kinunen ngarud ne̍ Pe̍dru, “Diya duduma, a,” kunen na. Ket e̍ Je̍sus, kinunen na, “Tutu met. Dikad pe̍, diya anac, madi da ngarud masapul nga agbayad. 27 Ngem tasun madi tida da kuma mapasakitan, ket agten idi ya wanglem: Mawe̍ ka mamantac enna baybayin. Ket ya mona nga lames nga maalac mu, pakowabem ya musung na. Ket no mapakowab mun, uwed met masmac mu nga pirac. Ket itu win ya e̍cde̍m kadito agsingsingir, nga pagbayad mu ka buis ta nga duwa,” kunen na. 1 Ket dito adalan, imadenni da itun e̍ Je̍sus, nga kinunen da, “Nagan na kadi ya maibilang nga kangrunaan nga toley kadiya iturayan niya Nailangitan?” kunen da. 2 Ket e̍ Je̍sus, pinalbe̍t na ya isa nga ebbing, ket nipasangu na igida. 3 Ket kinunen na, “Tutu met nga pulus nga madi kayu makalak-am iya panangituray niya Nailangitan no madi kayu agbaliw kadiya pangpanggep nu, nga agbalin kayu nga arig mettas nga ebbing. 4 Ngarud, ya kangrunaan kadiya iturayan niya Nailangitan, itu ya mangipababa iya pangpanggep na nga arig nga pangpanggep nidi nga ebbing. 5 Ket ya mangrispitar iya isa nga agten idi nga ebbing gapu iyaken, ket iyaken met ya rinispitar na.” 6 “Ngem ya orey nagan na nga makaigapu ka panagbasul niya isa nga agten kadidi nga tekkut nga ebbing nga agtalec iyaken, nabarbaru met para iyan nga pakaigapuwan niya panagbasul, no pagbanagan na kuma ya mabaudan ka dackel nga takiyew ya tengnged na, se̍ mailned din iya nasalem niya baybay. 7 Kackaasi ngarud diya taga-lubung ngi, ta adu diya pakasulisugan niya toley. Pe̍yeng ngarud nga uwed da mangsulisug ka toley nga madi mapalta, ngem kackaasi nad lugud ya pagbanagan diyan nga toley nga pakaigapuwan niya panagbasul diya duduma. 8 “Ket iya agten iyan, no ya imam winno ya sakam ya pakaigapuwan niya panagbasul mu, putdem ngarud se̍ itemsit mu ngasin. Ta nabarbaru lugud no pukul winno piley ka nga makalak-am iya agnanayun nga biyag ngem ya uwed duwa nga imam winno sakam, ngem maipisuc ka ngas met iya agnanayun nga apuy enna impiye̍rnu. 9 Ket agten pe̍ no ya matam ya pakaigapuwan niya panagbasul mu, kotkotem nga itemsit ngasin. Ta nabarbaru lugud no bulding ka nga makalak-am iya agnanayun nga biyag ngem ya uwed duwa nga matam, ngem maipisuc ka ngas met iya pagapuyan enna impiye̍rnu.” 10 “Agannad kayu kuma ngarud tasun madi kayu kuma laisen ya isa nga agten kadidi nga tekkut nga ebbing. Ipateg nu da kuma lugud, ta kinapudnu na, diya anghe̍l da ka langit, pe̍yeng nga uwed da iya imatang ne̍ Amac nga uwed ka langit. 11 [Ket ya Anac nga Naipatoley, inumbe̍t met tasun isalakan na diya napukaw.] 12 “Nagan ya kunen nu idi: No uwed kuma sangagasut nga karne̍ru niya isa nga toley, ket naiyaw-awanin ya isa kadito karne̍ru, nagan ngata ya wanglen niyan nga toley yin? Di na ngarud panawan diya siyam nga pulu ket siyam nga karne̍ru iya tageytey nga pagar-araban da, ket mawe̍ na sapsapulen ya naiyaw-awan? Ket tutu met! 13 Ket no masmac nan, tutu met nga dacdackel pekkem ya ragsac na gapu iyan nga nasmac na nga karne̍ru, ngem iya ragsac na kadito siyam nga pulu ket siyam nga madi naiyaw-awan. 14 Ket agten met pe̍ iyan ya tarigagayan niya Ama nu nga uwed ka langit. Ta madi na gabay no uwed orey is-isa ngas nga mapukaw kadiya agten kadidi nga tekkut nga ebbing.” 15 “Ket no uwed kabsat mu nga nakabasul ikew, mawe̍ ka ngarud balakadan, ngem dacdakayu ngas nga duwa. Ket no ipangag naka, naariman mun ya panagkabsat nu. 16 Ngem no madi naka ipangag, mawe̍ ka manin nga uwed kuma isa winno duwa nga toley nga itarey mu, tasun maariman kuma maikanatad ito naisurat iya Bibliya nga no uwed kanu duwa winno tellu nga mangpanecnec, mapatalgeddan ya amin nga maikagi. 17 Ngem no madi nakayu pekkem nga ipangag, ipakaemmu mun iya bungguy mamati. Ket no madi na pekkem latta ikaskasu orey pe̍ ya pamagbaga niya bungguy, ibilang nun nga agten nas iya isa kadito bekken nga Hudyu nga madi mamati, winno kadito agsingsingir ka buis nga managbasul. 18 “Ngarud, pudnu met nga ya orey nagan na nga iparit nu idi nga lubung, itu met ya maiparit enna langitin. Se̍ ya orey nagan na nga ipalubus nu idi nga lubung, itu pe̍ yin ya maipalubus enna langit. 19 “Ket tutu met pe̍ nga no uwed orey duwa ngas dakayu idi nga lubung nga agtulag iya orey nagan na nga adngen nu ka kararag, ipaay ngarud niya Amac nga uwed ka langit para dakayu. 20 Ta no uwed orey duwa winno tellu nga agtitipun nga sidadayaw gapu iyaken, uwed dac pe̍ iyan nga pagtitipunan da,” kunen na. 21 Ket e̍ Pe̍dru, imadenni itun e̍ Je̍sus nga kinunen na, “Apu, no pe̍yeng nga makabasul iyaken ya kabsat ku, mame̍npiga kuma nga pakawanec? Kustu kadin ya mame̍npitu?” kunen na. 22 Ket kinunen ne̍ Je̍sus igina, “Bekken nas nga mame̍npitu ya kunec nga kustu, no di lugud mame̍npitu nga pulu ket pitu. 23 Agten ngarud iyan, ta no maipanggep iya panangituray niya Nailangitan, mabalin nga maiyarig iya isa nga ari nga gabay na nga emmuwen se̍ singiren diya eb-ebbonen na kadiya utang da igina. 24 Ket ito madama nga agsingsingirin to ari, uwed naipasangu igina nga isa kadito eb-ebbonen na, nga nakautang ito ari ka minilmilyun nga pisus. 25 Ket gapu ta awan pagbayad nidi nga eb-ebbonen, nibilin ngarud nito ari nga amu na, nga to eb-ebbonen, mailaku kanu ka sabali nga toley yin, nga agbalin nga tagabu win, agraman ya asawa na se̍ aanac na se̍ amin nga sanicwa na, tasun mabayadan to utang na. 26 “Ket to eb-ebbonen, nagparintumeng ngarud nga nagpacpakaasi ito ari, nga kunen na, ‘Anusan nac kay pekkem, apu, ta bayadac nad met amin nga utang ku ikew,’ kunen na. 27 Ket to ari nga amu nito eb-ebbonen, gapu ta naasiyan igina, pinakawan nan to utang na, se̍ na pinalubusanin. 28 “Ket to eb-ebbonen, pimanaw ngarudin. Ket nasabet na met ya isa nga pada na nga eb-ebbonen, nga nakautang igina ka e̍teng ngas nga kuwarta. Tinengngel na mettin to pada na, ket be̍tkellen na, nga kinunen na met, ‘Bayadam mun to utang mu iyaken!’ kunen na. 29 “Ket nagparintumeng ngarud to pada na nga eb-ebbonen, nga nagpacpakaasi igina, nga kinunen na, ‘Anusan nac kay pekkem, ta bayadac nad met ya utang ku ikew,’ kunen na. 30 “Ngem madi na met kinaasiyan, no di lugud nawe̍ na nipabalud agingga nga mabayadan nito pada na to utang na. 31 Ket dito duduma nga eb-ebbonen, ito nasingen da to napasamac, nalucsew dan. Ket nawe̍ da ngarud nipadamag ito ari nga amu da amin dito napasamac. 32 “Ket itun, pinalbe̍t nito ari to eb-ebbonen, ket kinunen na, ‘Nagalas ka lugud nga eb-ebbonen nin! Ape̍ aya? Pinakawan ku mettin amin nga utang mu gapu ta nagpakaasi ka iyaken. 33 Di ngarud aya rumbeng no kaasiyam kuma pe̍ to padam nga eb-ebbonen, nga agten mettas ito panangaasic ikew?’ kunen na. 34 Ket nakaunget ngarudin to amu na, itu nga niyawat na mettin kadito makaemmu kadiya balbalud, tasun parigaten da kuma agingga ka di makabayad iya amin nga utang na. 35 “Ket agten met pe̍ iyan ya wanglen niya nailangitan nga Amac iya tunggal isa dakayu, no madi kayu pakawanen nga sipupudnu ya kabsat nu,” kunen na. 1 Ito nalpas ne̍ Je̍sus nga nisuru diyan nga pangngarig, pimanaw enna Galilya, ket nawe̍ iya sakup niya prubinsiya nga Hudya iya demmang nito wangag Hordan. 2 Nakad-adu diya toley nga nawe̍ nakibulun igina, ket pinalaing na diya agsakit igida antuni. 3 Ket uwed da met dito Parisiyu itun nga imadenni e̍ Je̍sus nga mangsintir igina, nga kinunen da, “Ibagam man: Sigun iya Linteg tida, mabalin kad nga iyadi niya lalaki ya asawa na gapu ka orey nagan na?” kunen da. 4 Ket kinunen met ne̍ Je̍sus, “Ape̍? Madi kayu kad nabasa to naisurat iya Bibliya, nga ito panangrugi niya amin, lalaki se̍ babey ya inariman niya Namarsuwa? 5 Ket kinunen na pe̍, ‘Itu nga panawan niya lalaki ya ama na se̍ ya ina na, ket makitipun iya asawa na. Ket diyan nga duwa, agbalin da nga arig nga is-isa ngin.’ 6 Ket iya agten iyan, bekken da nga duwa ngin, no di arig da nga is-isa ngin. Dikad pe̍ ya pinagtipun ne̍ Apu Diyus, madi kuma ngarud nga pagsinaen niya toley,” kunen na. 7 Ket kinunen dito Parisiyu igina, “No agten iyan, ape̍ ngarud nga nibilin nito Muyse̍s nga no e̍cdan kanu niya lalaki ya asawa na ka kasuratan nga mangipanecnec iya panagadi da, mabalin na kanu met nga iyadi yin?” kunen da. 8 Ket kinunen ne̍ Je̍sus igida, “Gapu mettas iya panagsukir nu, nipalubus ngarud nito Muyse̍s ya panangiyadi nu iya asawa nu. Ngem bekken met nga agten iyan to sigud nga panggep ne̍ Apu Diyus ito panamarsuwa na iya toley itun. 9 Ket idi ngarud ya ibagac dakayu: Ya lalaki nga mangiyadi iya asawa na se̍ manin mangasawa ka sabali, ket maibilang nga makabasulin ka basul nga pannakitipun ka bekken na nga asawa, malacsid no gapu ka pannakikamalala niya asawa na to panangiyadi na,” kunen na. 10 Ket dito adalan na, kinunen da igina, “No agten iyan mettas lugud ya paglinteggan niya panagasawa, maymayat ngarud met no madi kuma mangasawa ya toley yin,” kunen da. 11 Ket kinunen ne̍ Je̍sus, “Bekken met nga amin nga toley ya makabael iya banag nidi nga sursuru, no di ngas diya nae̍cdan ka pannakaawat idi. 12 Nadumaduma diya gapu na nga madi mangasawa diya toley. Ta uwed diya madi makaasawa gapu ta naiyanac da nga uwed dipe̍re̍nsiya iya kinalalaki da. Ket uwed pe̍ diya madi makaasawa gapu iya pannakakapun da nga inariman toley igida. Ket uwed met pe̍ diya madi mangasawa gapu ta niparit da iya beggi da yan, tasun agpaay da kuma ngas kadiya banbanag maipanggep iya panangituray niya Nailangitan. “Ket ya makabael iya banag nidi nga sursuru, tungpalen na kuma ngarud,” kunen na. 13 Ket uwed da itun ebbing nga naipen e̍ Je̍sus, tasun ipatey na kuma diya ima na igida, se̍ ikararagan na da. Ngem dito adalan ne̍ Je̍sus, nilbec da met dito nangipen. 14 Ngem kinunen ne̍ Je̍sus, “Palubusan nu lugud diya ebbing nga umbe̍t iyaken. Madi nu da nga paritan. Ta agten met kadidi nga ebbing diya aglak-am iya panangituray niya Nailangitan,” kunen na. 15 Ket nipatey na ngarud diya ima na kadito ebbing. Ket kalpasan na, pimanaw iyanin. 16 Ket uwed met itun isa nga lalaki nga nawe̍ iya edyan ne̍ Je̍sus, ket kinunen na, “Mistru, ibagam kay iyaken ya masapul nga wanglec nga nalinteg, tasun magun-ud ku kuma ya biyag nga agnanayun,” kunen na. 17 Ket kinunen ne̍ Je̍sus igina, “Ape̍ nga iyaken ya pagsaludsudam maipanggep iya nalinteg? Is-isa ngas met ya nalinteg. Ngem no maipanggep iya pannakairaman mu kuma iya agnanayun nga biyag, tungpalem ngarud dito bilbilin ito Linteg,” kunen na met. 18 Ket kinunen ngarud nito lalaki, “Nagan da kad kadito bilbilin diya tungpalec kuma?” kunen na. Ket kinunen ne̍ Je̍sus, “Madi ka pumatey, madi ka makitipun ka bekken mu nga asawa, madi ka agtakew, madi ka mangpabasul nga sibubusid, 19 se̍ dayawem ya amam se̍ ya inam, se̍ ayatem ya padam nga toley, nga agten mettas iya panagayat mu iya beggim,” kunen na. 20 Ket kinunen nito lalaki, “Tungtungpalec met amin diyan nga bilbilin. Nagan pekkem ya tungpalec kuma?” kunen na. 21 Ket kinunen ne̍ Je̍sus igina, “Tasun awan pagkurangam mun, mawe̍ ka ilaku diya sansanicwam, se̍ ka e̍cde̍ ya paglakuwam kadiya napanglaw. Ket iya agten iyan, uwed nad kinabacnang mu ka langitin. Ket kalpasan niya panange̍cde̍ mun, umbe̍t nac suruten nin,” kunen na. 22 Ngem ito nagicna nito lalaki yan, pimanaw lugudin nga silaladingit, ta bacnang met ngamin nga unay. 23 Ket e̍ Je̍sus, kinunen nan kadito adalan na, “Tutu met nga narigat nga aglak-am nad diya uwed kinabacnang da iya panangituray niya Nailangitan. 24 Pudnu met pe̍ nga nalaclaka lugud ya lumbut niya kame̍lyu iya ebbut niya dagum, ngem iya panaglak-am niya isa nga nabacnang iya panangituray ne̍ Apu Diyus,” kunen na. 25 Ket dito adalan na, nasdaaw da nga unay ito nagicna da yan. Ket kinunen da, “No agten iyan, nagan ngarud diya mabalin nga maisalakanin?” kunen da. 26 Ket e̍ Je̍sus, pineskan na da, ket kinunen na, “No ya toley, ket madi ngarud mabalin yan. Ngem no e̍ Apu Diyus, mabalin na ya orey nagan na,” kunen na. 27 Ket e̍ Pe̍dru met ya nagkagi itunin, nga kinunen na, “Ket no dakami, pinanawan mi met diya amin, tasun sumurut kami ikew. Nagan nad ngarud ya gun-guna mi?” kunen na. 28 Ket kinunen ne̍ Je̍sus igida, “Pudnu met yani nga ibagac dakayu: Dakayu nga sumurut iyaken ita, ket maipatugew kayu nad met nga situturay ka sangapulu ket duwa nga trunu. Agten iyan nad ngarud iya kabarbaru nga timpu, no agtugew win nga situturay ya Anac nga Naipatoley iya trunu na nga pakaidayawan na. Ket dakayu nad ya mangdisidir maipanggep kadiya kapututan dito sangapulu ket duwa nga anac nito Israe̍l. 29 Ket tutu met nga amin nga nangpanaw ka baley na, kakabsat na nga lalaki man winno babey, ama na winno ina na, winno diya anac na, winno diya laplapug na, tasun agsirbi iyaken, basta maisupapac igina ya orey no mame̍nsangagasut nga agten kadiyan. Ket se̍ matawid na met pe̍ ya biyag nga agnanayun. 30 Ngem tutu met pe̍ nga adu diya maibilang nga nadayaw ita, nga maibilang nad ngas met nga nababa ngin. Ket adu diya maibilang nga nababa ita, nga maibilang nad met nga nadayawin.” 1 “Tutu met yan, ta ya panangituray niya Nailangitan, ket agten idi nga pangngarig: Uwed isa nga makin-kuwa iya isa nga kaubasan, nga rinumwar iya nasapa pekkem nga agsapa, nga nawe̍ agsapul ka tangdanan na nga agwangel iya kaubasan na. 2 Ket nakitulag kadito nasmac na, nga isa nga diplata kanu ya tangdan niya tunggal isa para iyan nga algew. Ket se̍ na dan pinapen ito kaubasan na. 3 “Ket ito umalgew win, rinumwar manin to toley, ket uwed da met duduma nga nasingen na ito tindaan, nga gasisikad da ngas nga agkakaldoyus. 4 Ket kinunen na igida, ‘Mawe̍ kayu pe̍ agwangel enna kaubasac, ket tangdanan nakayu mettas ka kustu,’ kunen na. Ket nawe̍ da ngarudin. 5 “Ket agten pe̍ iyan ya winangel manin nito toley ito agmatuun se̍ ito nasapa pekkem iya gidam. 6 Ket ito gidam nga tutu win, rinumwar manin to toley, ket uwed da met duduma manin nga nasmac na nga gasisikad ngas antuni nga agkakaldoyus. Ket kinunen na ngarud igida, ‘Ape̍ nga aggidgidam kayu nga gasisikad nga agkakaldoyus ngas idi?’ kunen na. 7 “Ket kinunen da igina, ‘Awan met ngamin mangpategged dakami,’ kunen da. “Ket to makin-kuwa ito kaubasan, kinunen na ngarud igida, ‘Ala, mawe̍ kayu pe̍ agwangel enna kaubasac,’ kunen na. 8 “Ket ito siclep pin, kinunen nito makin-kaubasan iya katalec na, ‘Palbe̍tem dito mangmangged. Ket tangdanam da, nga ponaem dito nodi nga inumbe̍t, agingga nga di pekkem natangdanan dito nona nga inumbe̍t,’ kunen na. 9 “Ket dito mangmangged nga inumbe̍t nga nagwangel ito gidamin, tunggal isa igida, nae̍cdan da ka isa nga diplata. 10 Ket dito mangmangged nga nona nga inumbe̍t nga nagwangel, ito nawe̍ da alaken ya tangdan da, nipagarup da nga ad-adu ya maitangdan igida. Ngem isa met pe̍ nga diplata to nae̍cde̍ iya tunggal isa igida. 11 Itu nga ito naalac dan to tangdan da, nakiriri da ngarudin gapu ito makin-kuwa ito kaubasan, 12 nga kinunen da, ‘Isa nga uras ngas nga nagwangel diyan nga nodi nga inumbe̍t. Ape̍ nga nipadam ya tangdan da iya tangdan mi? Ket dakami, naggidgidam kami nga naganus iya panagbannug mi iya panagwangel mi se̍ ya pudut niya sinag,’ kunen da. 13 “Ngem to makin-kuwa ito kaubasan, kinunen na ito isa igida, ‘Gayyem, awan met basul ku ikew. Di met isa nga diplata to tulag ta nga tangdan mu? 14 Ala! Alac mu was ya bagim, se̍ ka agawirin. Ta tarigagay ku met nga ipadac ya e̍cde̍c idi nga nodi nga inumbe̍t nga nagwangel iya ne̍cde̍c ikew. 15 Di ngarud aya mabalin no wanglec ya orey nagan na nga gabay ku kadiya mismu nga kukuwac? Ape̍? Ya nalaka nga panange̍cde̍c aya ya imanam?’ kunen nito akin-kuwa.” 16 Ket kinunen pe̍ ne̍ Je̍sus, “Agten pe̍ iyan nga pangngarig ya panangituray niya Nailangitan. Ta diya maibilang ita nga nababa, ket maibilang da nad nga nadayawin. Ket diya maibilang ita nga nadayaw, ket maibilang da nad nga nababa ngin,” kunen na. 17 Ito agsangsang-at de̍ Je̍sus nga agpa-He̍rusale̍m, nibay-at na dito sangapulu ket duwa nga adalan na ito dalan, ket kinunen na igida, 18 “Agten idi nin: Manang-at tida ngarud nga mawe̍ ka He̍rusale̍min. Ket ya Anac nga Naipatoley, maiyawat nad met antuni kadiya pangpangulu diya agsirsirbi iya Te̍mplu se̍ kadiya manursuru iya Linteg. Ket kedngan da nad met nga patey ya dusa na. 19 Ket iya agten iyan, iyawat da nad ngarud met kadiya bekken nga Hudyu, tasun malais, se̍ masapsaplit ka latiku, se̍ mailansa nad met ka krus. Ket iya maikatlu nga algew, agungar nad mettas,” kunen na. 20 Ket itun, to ina dito agkabsat nga anac ne̍ Se̍be̍dyu, imadenni e̍ Je̍sus nga naibulun igina dito anac na. Ket nagparintumeng iya sangu ne̍ Je̍sus, nga nagadeng igina. 21 Ket e̍ Je̍sus, kinunen na igina, “Nagan na ya gabay mu?” kunen na. Ket kinunen na e̍ Je̍sus, “Ibilin mu kuma nga no uwed ka nad iya pagiturayam, makipagtugew kuma didi nga duwa nga anac ku ikew, ket pagsumbangiran daka kuma, nga ya isa ket iya madiwanan mu, ket ya isa iya makatigid mu,” kunen na. 22 Ket kinunen ne̍ Je̍sus, “Madi nu met maawatan ya kaipapennan nidi nga ad-adngen nu. Ape̍? Kabaellan nu kad nga itured ya panagsagaba nga lak-amec, nga rigat nga arig nga inumec?” kunen na. Ket kinunen dito duwa, “Kabaellan mi met, a,” kunen da. 23 Ket kinunen ne̍ Je̍sus igida, “Ngarud, mairaman kayu nad nga tutu iya rigat nga arig nga inumec. Ngem to inadeng nu nga makipagtugew kayu kuma iya madiwanan ku se̍ iya makatigid ku, ket bekken ku met nga karbengngan ya mangisaad iya agten iyan. Ta naipaay mettin diyan nga saad kadiya nangisaganaan ne̍ Amac,” kunen na. 24 Ket dito sangapulu nga pada da nga adalan, ito nagicna da to inadeng nito ina dito duwa, nakaunget da met kadito duwa nga agkabsat. 25 Ket e̍ Je̍sus, pinaadenni na da igina, nga kinunen na, “Pageemmu nu met nga diya agtuturay kadiya bekken nga Hudyu, ipapilit da ya turay da kadiya toley da. Se̍ agten pe̍ diya nangatu nga toley igida, gabay da pe̍ ya mangituray kadiya toltoley. 26 Ngem no dakayu, bekken kuma nga agten iyan. Ta ya mayat nga maibilang nga nangatu dakayu, masapul nga agbalin nga agsirsirbi dakayu. 27 Ket ya mayat nga maibilang kuma nga kadayawan dakayu, ket masapul met nga agpaituray dakayu, nga arig nga tagabu nu. 28 Ta agten met iyan ya Anac nga Naipatoley. Madi inumbe̍t tasun pasirbiyan kuma kadiya duduma, no di lugud tasun agsirbi, se̍ tasun ipaay na ya biyag na nga pangsubbut kadiya adu nga toltoley,” kunen na. 29 Ket ito pimanaw de̍ Je̍sus enna ili nga He̍riku, adu diya toltoley nga nibulun igina. 30 Ket ito dalan da, uwed met duwa nga lalaki nga kulap nga agtugtugew iya pingit. Ket ito naemmuwan da nga e̍ Je̍sus ya tumalib igida, nip-ipkaw da nga kinunen, “Apu nga kapututan nito Ari Dabid! Kaasiyan nakami kay!” kunen da. 31 Ket nilbec dito toltoley da nga madi da kuma kanu mamagas. Ngem nilallalu lugud dito kulap to nagpekkaw, nga kinunen da, “Apu nga kapututan nito Ari Dabid! Kaasiyan nakami kay!” kunen da. 32 Ket nagsardeng ngarud nge̍ Je̍sus, ket pinalbe̍t na da iya edyan na. Ket kinunen na igida, “Nagan ya gabay nu nga wanglec para dakayu?” kunen na. 33 Ket kinunen da ngarud igina, “Mapalaing kuma ya kulap mi yi,” kunen da. 34 Ket e̍ Je̍sus, naasiyan ngarud igida, ket sine̍cde̍ng na dito mata da. Ket sigida nga nakasingen da nga tutu manin. Ket simurut da e̍ Je̍susin. 1 Ket ito umad-adenni de̍ Je̍sus enna He̍rusale̍min, nakadateng da ka ili nga Be̍tpage̍ yin enna Tageytey Ulibu. Ket itun, nangibon nge̍ Je̍sus ka duwa nga adalan, 2 nga kinunen na igida, “Mawe̍ kayu iyan nga masungad nga baryu, ket maaskuran nu nga sigida antuni ya isa nga nakabaud nga asnu nga uwed urbun na. Ukasan nu da ket e̍lbe̍t nu da idi. 3 Ket no uwed agsaludsud dakayu, ibaga nu nga, ‘Masapul niya Apu,’ kunen nu, ket sigida nga palubusan nan didi,” kinunen ne̍ Je̍sus. 4 Ket agten iyan to napasamac, tasun matungpal kuma to kinagi nito mammadtu itun nga kinunen na, 5 “Agten idi ya ibaga nu kadiya iSiyun: ‘Singen nu, ket umbe̍tin ya ari nu. Napakumbaba ngas met, ket nakasakey ka asnu. Tutu met, nakasakey ka urbun asnu.’” 6 Ket dito duwa nga adalan, nawe̍ da ngarud tinungpal to nibilin ne̍ Je̍sus igida. 7 Ne̍lbe̍t da ngarud to asnu se̍ to urbun na. Ket niyap-ap da diya ke̍bal da iya eddeg dito asnu, ket itu ya nagsakayan ne̍ Je̍susin. 8 Ket ya kaaduwan diya toltoley antuni, nagiyaplag da met kadiya ke̍bal da ito dalanen na, nga panangipasingen da iya panagdayaw da igina. Ket uwed da pe̍ duduma nga nagputed ka sangsanga kayu, ket itu met to niyap-ap da ito dalan. 9 Ket dito adu nga toltoley nga sarsarunuwen se̍ sumarsarunu e̍ Je̍sus, nip-ipkaw da nga kinunen, “Madaydayaw ya Mangisalakan nga kapututan nito Ari Dabid! Madaydayaw ngarud ya agparang gapu iya turay niya Apu! Madaydayaw kuma pe̍ ya Mangisalakan enna kangatuwan nga edyan!” kunkunen da. 10 Ket ito imuneg nge̍ Je̍sus iya siyudad nga He̍rusale̍min, nariribuc kin diya toltoley nga uwed iyan, nga kinunen da, “Nagan kad yani nga toley?” kunen da. 11 Ket dito adu nga toltoley nga nakibulubulun e̍ Je̍sus, kinunen da met, “Igina yan nge̍ Je̍sus, nga itu to mammadtu nga taga-Nasare̍t enna prubinsiya nga Galilya,” kunen da. 12 Ket nawe̍ nge̍ Je̍sus enna Te̍mplu. Ket diya uwed iya emwag niya Te̍mplu nga aglaclaku se̍ diya agnginngina, pinagtalew met ne̍ Je̍sus da. Ket binalintukang na diya lamlamisaan dito agisucsukat ka kuwarta, se̍ diya tugtugew dito aglaclaku ka kalapati. 13 Ket kinunen na igida, “Naisurat met iya Bibliya nga agten idi: ‘Ya baley ku, ket maawagan nad ka baley nga pagkararagan,’ kunen na met. Ngem dakayu, pagbalinen nu lugudin nga paguurnungan diya tulisan!” kunen na. 14 Ket itun, nawe̍ iya edyan ne̍ Je̍sus enna Te̍mplu diya kulap se̍ diya piley, ket pinalaing na da. 15 Ngem dito pangulu diya agsirsirbi iya Te̍mplu se̍ dito manursuru iya Linteg, nakaunget da ito nasingen da dito nakaskasdaaw nga inariman ne̍ Je̍sus, se̍ ito nagicna da diya eb-ebbing nga nagpecpekkaw enna Te̍mplu nga kinunen da, “Madaydayaw ya Mangisalakan nga kapututan nito Ari Dabid!” 16 Itu nga kinunen da e̍ Je̍sus, “Madi ka magicna ya kagkagiyen diyan?” kunen da. Ket kinunen ne̍ Je̍sus igida, “Kapuutin, magicnac met. Ape̍? Madi kayu kad pekkem nabasa to naisurat iya Bibliya nga kunen na nga, ‘Gapu iya maikagi diya eb-ebbing se̍ ke̍bke̍bit, nipakaemmum ya dayaw mu,’ kunen na met?” kunen ne̍ Je̍sus. 17 Ket pinanawan ne̍ Je̍sus dan, ket rinumwar iya siyudad nga nawe̍ enna ili nga Be̍tanya. Ket antuni ya nageppawan na. 18 Ket iya imagsapa ngin, ito sumolsoli de̍ Je̍sus enna siyudad, nabisinan nge̍ Je̍sus iya dalan. 19 Ket nakasingen itun ka kayu nga igus enna pingit niya dalan. Ket nawe̍ iya edyan nito kayu, ngem yan nas met eddon ya uwed ito kayu. Ket kinunen met ne̍ Je̍sus ito kayu, “Manipud ita, awan maibisic mun!” kunen na met. Ket dagus nga nacrit to kayu win. 20 Ket dito adalan, ito nasingen da, nasdaawan da ngarud, nga kinunen da, “Ape̍ ngata nga dagus nga nacrit yan nga kayu nga igus?” kunen da. 21 Ket kinunen ne̍ Je̍sus igida, “Kinapudnu na, no sipapati kayu nga awan panagduwaduwa nu, mabalin nga arimanen nu pe̍ ya agten idi nga inariman ku iya kayu nga igus si. Se̍ bekken nas nga iyan, no di lugud mabalin nu pe̍ nga bilinen yani nga tageytey, nga kunen nu, ‘Maiyalis ka nga maipisuc iya baybayin,’ kunen nu kuma, ket maariman met nga tutu. 22 Se̍ orey nagan na nga adngen nu nga sipapati iya kararag nu, ket maalac nu nga tutu,” kunen na. 23 Ket nawe̍ nge̍ Je̍sus enna Te̍mplu. Ket ito madama nga mangisursuru win, nawe̍ ito edyan na dito pangulu diya agsirsirbi iya Te̍mplu se̍ dito panglakayen diya Hudyu. Ket nagsaludsud da e̍ Je̍sus, nga kinunen da, “Awac ngarud ya naggayatan niya turay mu nga agariman kadiya ar-arimanem? Nagan ya nange̍cde̍ ikew iyan nga turay mu?” kunen da. 24 Ket simungbat nge̍ Je̍sus igida nga kinunen na, “Uwed pekkem mona nga isaludsud ku dakayu. Ket no masungbatan dac, ibagac pe̍ yin dakayu no awac ya naggayatan niya turay ku nga agariman kadiya ar-arimanec. 25 Ket agten idi: To Juan nga Mammautisar, awac ngarud ya naggayatan nito turay na nga mamacbautisar itun? Gayat kad e̍ Apu Diyus, winno ka toley?” kunen na. Ket igida, nagdidinniskutir da ngarudin, nga kinunen da, “Nagan ngarud ya isungbat tidan? Ta no kunen tida nga gayat e̍ Apu Diyus, kunen na nad met nga, ‘No agten iyan, ape̍ ngarud nga madi kayu namati ito Juan?’ kunen na nad met. 26 Ngem no kunen tida nga gayat ngas ka toley, ay-ay, mansing tida kadiya toltoley. Ta diya toltoley, patpatiyen da nga amin nga isa nga mammadtu ne̍ Apu Diyus to Juan,” kinunen da. 27 Ket iya agten iyan, nisungbat da e̍ Je̍susin nga kinunen da, “Madi kami met emmu a, to naggayatan niya turay na,” kunen da. Ket kinunen ne̍ Je̍sus igida, “No agten iyan, madic met ngarud pe̍ ibaga dakayu no awac ya naggayatan niya turay ku nga agariman kadiya ar-arimanec,” kunen na. 28 Ket kinunen manin ne̍ Je̍sus, “Nagan ya makunen nu idi nga pangngarig? Uwed toley nga uwed duwa nga anac na nga lalaki. Ket nawe̍ na kinunen ito inauna nga anac na, ‘Iyong, mawe̍ ka kuma agwangel enna kaubasan tida,’ kunen na. 29 “Ngem kinunen met nito anac na, ‘Ahuh! Madi yac!’ kunen na. Ngem iya di nabayag, nagbabawi yin, ket nawe̍ mettas nagwangel. 30 “Ket to ama, nawe̍ pe̍ ito inaudi nga anac nan, ket nibaga na pe̍ igina nga mawe̍ kuma agwangel enna kaubasan. Ket to inaudi, kinunen na, ‘Mawe̍ yac ngarud, ama,’ kunen na, ngem madi met nawe̍. 31 “Ket nagan ya makunen nu? Nagan kadito duwa nga anac ya nagtungpal ito gabay nito ama da?” kunen na. Ket nisungbat dito pangulu se̍ panglakayen nga kinunen da, “To inauna, a,” kunen da. Ket iya agten iyan, kinunen ne̍ Je̍sus igida, “Kinapudnu na, no maipanggep iya pannakitipun niya toley kadiya iturayan ne̍ Apu Diyus, ket konaan dakayu lugud diya managbasul nga agsingsingir ka buis se̍ diya huste̍s! 32 Ta ito inumbe̍t to Juan nga Mammautisar nga nangisuru dakayu iya nalinteg nga ugali, ket madi kayu met pinati. Ngem dito agsingsingir ka buis se̍ dito huste̍s, pinati da met nga gennung to Juan. Ket orey nasingen nu itun nga namati didi, madi kayu met latta nagbabawi se̍ namati.” 33 “Denggen nu pe̍ yani nga pangngarig: Uwed isa nga akin-kuwa ka lapug. Nagmula yani ka adu nga ubas, se̍ na inalad to nagmulaan na, ket se̍ nagkorob pe̍ ka inariman na nga pagpespessan ka ubas. Nangipasikad pe̍ ka nangudu nga pagedyanan agbantay. Ket ito nalpas nan, nipasugpun na to kaubasan na kadiya agwangwangel ka laplapug, ket nawe̍ ka sabali nga ili yin. 34 “Ket ito dandani ya timpu panagbuburas ka ubasin, nangibon to akin-kuwa kadiya tagabu na nga mawe̍ kadito makisugsugpun, tasun alaken da ya bingay na nga ubas. 35 Ngem dito makisugsugpun, tinkem da met dito tagabu, ket kinabil da to isa, ket to isa, pinatey da met, ket dinamdampag da met to isa. 36 Ket to akin-kuwa ito kaubasan, nangibon manin ka ad-adu pekkem nga tagabu na ngem dito nona. Ngem agten mettas manin ito naariman kadito nona ya inariman da manin kadidi. 37 Ket kalpasan niyan, ya anac nito akin-kuwa mettas ya nibon na ito edyan dito makisugsugpun, ta kunen na nga, ‘No anac ku mettas ya ibon ku, emmuc nga dayawen da met,’ kunen na. 38 “Ngem dito makisugsugpun, ito nasingen da to anac na, nagtetebbar da nga ig-igida, nga kinunen da lugud, ‘Ala, igina yani ya agtawid! Tidan! Patayen tida lugudin, ket dactida nad ya agtagikuwa iya tawiden nan,’ kunen da. 39 “Ket tinkem da ngarud to anac, ket nipen da ngarud iya laskig nito kaubasan, se̍ da met pinatey,” kunen ne̍ Je̍sus. 40 Ket kinunen manin ne̍ Je̍sus, “Ket ita, nagan ngarud ya wanglen nad nito akin-kuwa ito kaubasan kadito makisugsugpun, no sumpuc kin?” kunen na. 41 Ket kinunen da nga nisungbat e̍ Je̍sus, “Pukawen na ngarud dito managdacdake̍c a, nga awan asi na igida. Ket ipasugpun na ngarud manin to kaubasan na ka sabali nga toley nga madi mangiyagawa iya apit na no panagbuburasin,” kunen da. 42 Ket kinunen ne̍ Je̍sus igida, “Kustu ya sungbat nu. Ngem no dakayu met, arig lugud nga madi kayu pekkem nabasa to naisurat iya Bibliya nga kunen na, ‘Iyan mettas nga batu nga nitemsit ngas dito nangpatdec, itu met ya nagbalin nga kangrunaan nga panuli yin. Ket gapu mettas iya pannakabalin niya Apu, itu ya nagbalinan na, ket ibilang tida ngarud nga nakaskasdaaw,’ kunen na iya Bibliya. 43 Itu nga ibagac dakayu nga maipac nad met ya kalinteggan nu nga agpaituray e̍ Apu Diyus, ket mae̍cde̍ nad ka sabali nga toltoley nga mangariman nga gennung kadiya tumutup idi nga kalinteggan. 44 [Ket diya toley nga maiterkag idi nga batu, mab-abka ngarud met. Ngem ya orey nagan na nga materkagan nidi nga batu, ket matumetumec met agingga nga mapatuyu win,” kunen na.] 45 Ket dito pangulu diya agsirsirbi iya Te̍mplu se̍ dito Parisiyu, ito nagicna da diyan nga pangngarig ne̍ Je̍sus, naawatan da nga igida met to kaiyarigan na. 46 Ket gabay da nga tacmen kuma, ngem nansing da kadito toltoley, gapu ta ibilang diya toltoley nga isa nga mammadtu ne̍ Apu Diyus nge̍ Je̍sus. 1 Ket e̍ Je̍sus, nagpangngarig manin, nga kinunen na kadito toltoley, 2 “Ya panangituray niya Nailangitan, maiyarig manin iya agten idi: Uwed isa nga ari nga nangisagana ka isa nga dackel nga paragsac, ta pakalunen na ya anac na nga lalaki. 3 Ket nibon nito ari diya tagabu na nga mawe̍ da palbe̍ten diya naawis ito pakalun. Ngem dito naawis, madi da met gabay ya mawe̍ makipakalun. 4 “Ket to ari, nangibon ngarud manin ka sabali nga tagabu nga kinunen na igida, ‘Idi ya ibaga nu kadito naawis: “Nakasagana ngin to paragsac ku. Pinartic kun diya turu nga bakac, se̍ diya duduma nga napalucmeg nga bakac, ket nakasagana ya aminin. Umbe̍t kayu ngarud makipakalunin,” kunen nu kuma igida.’ 5 Ngem orey itu to nibaga da, madi latta nikaskasu dito naawis nga toley, ket sabali nga gennung to napennan dan. Ya isa, nawe̍ iya laplapug na. Ket ya isa, nawe̍ na met siningen ya nigusiyu na. 6 Ket uwed da pe̍ duduma nga nangtekkem kadito tagabu, ket naalas met to winangel da igida, se̍ da pekkem pinatey. 7 “Ket to ari, nakaunget ngarudin. Itu nga nibon na diya suldadu na, nga nawe̍ da pinatey dito namatey, se̍ pinooran da met pe̍ to ili da. 8 “Ket itun, kinunen manin nito ari kadiya tagabu na, ‘Nakasagana ngarudin ya pakalun ni, ngem bekken nga maikari nga umbe̍t dito inawis ku. 9 Itu nga mawe̍ kayu ngarud ita kadiya daldalan nga edyan diya toley, ket awisen nu amin nga maaskuran nu nga umbe̍t da makipakalun,’ kunen na. 10 “Ket nawe̍ ngarud dito tagabu kadito daldalan, ket inawis da amin nga naaskuran da nga toltoley, dake̍c man winno nanacman. Ket iya agten iyan, adu met dito sangsangaili iya panganan ito pakalun. 11 “Ket ito nawe̍ nakibulun to ari kadito sangsangaili, uwed met nasingen na nga isa nga bekken nga nakakawwes iya kustu nga kawwes para pakalun. 12 Ket kinunen ngarud nito ari ito sangaili, ‘Gayyem, ape̍ inumbe̍t ka idi nga awan ikew to kustu nga kawwes nga para pakalun?’ kunen na. Ngem di neg-egkim to sangaili. 13 “Ket kinunen mettin nito ari kadito agsirsirbi ito pakalun, ‘Ala, punguwen nu diya ima se̍ saka na, ket itemsit nu iya kagicbettan enna deyyu. Ket diya uwed antuni nga edyan, agberrit se̍ agngaretnget da ngarud,’ kunen nito ari. 14 Ta ya kinapudnu na, adu diya naawis nga agpaituray iya Nailangitan, ngem e̍teng ngas diya mapili,” kunen ne̍ Je̍sus. 15 Ket dito Parisiyu, pimanaw da itunin, nga nawe̍ da nagiinnumanan no kumaan da kuma nga pagbasulen nge̍ Je̍sus gapu iya kagiyen na. 16 Ket ya namaay dito Parisiyu, nangibon da ka pasurut da se̍ dito toley nito Ari He̍rude̍s ito edyan ne̍ Je̍sus. Ket kinunen dito naibon e̍ Je̍sus, “Mistru, emmu mi nga napudnu ka, se̍ mangisursuru ka nga sipupudnu iya paglinteggan ne̍ Apu Diyus. Se̍ emmu mi nga bekken nga ya kapanunutan niya toley ya ikasum, orey nagan na nga toley. Ta awan idumdumam nga saad toley. 17 Itu nga ibagam kay no nagan ya makunem maipanggep iya panagbayad ka buis e̍ Ari Se̍sar, no maikuntra iya Linteg nito Muyse̍s winno bekken,” kunen da. 18 Ngem e̍ Je̍sus, emmu na ngarud to dake̍c nga panggep da, itu nga kinunen na igida, “Ape̍ sintiren dac, dakayu nga aginsisingpet? 19 Pasingnan dac kay ka isa kadito diplata nga pagbaybayad ka buis,” kunen na. Ket uwed ngarud niyawat da igina nga isa nga agten iyan nga diplata. 20 Ket kinunen ne̍ Je̍sus igida, “Nagan ya akin-ladawan se̍ akin-nagan iya nailanad idi?” kunen na. 21 Ket kinunen da, “E̍ Ari Se̍sar, a,” kunen da. Ket iya agten iyan, kinunen manin ne̍ Je̍sus igida, “Dikad pe̍ no diya maipanggep e̍ Ari Se̍sar, ipaay nu da ngarud igina. Ket no diya maipanggep e̍ Apu Diyus, ipaay nu da mettas e̍ Apu Diyus,” kunen na. 22 Ket ito nagicna da yan nga sungbat ne̍ Je̍sus, nasdaawan da ngarud, ket pinanawan da ngas nge̍ Je̍susin. 23 Ket iyan mettas nga algew, uwed da pe̍ Sadusiyu nga nawe̍ ito edyan ne̍ Je̍sus, nga itu didi diya madi mamati nga agungar nad diya natey. Ket dito Sadusiyu, uwed nisaludsud da e̍ Je̍sus, 24 nga kinunen da, “Mistru, kinunen nito Muyse̍s ito Linteg, nga no matey ya isa nga lalaki nga awan pekkem putut na, rebbeng kanu niya kabsat nito lalaki nga asawaen ya nabalu nga ipag na. Asawaen na kuma kanu tasun aganac da ka pannakaanac nito natey nga kabsat na nga lalaki, kunen nito Muyse̍s itun. 25 “Kaspagarigan ta uwed itun dakami diya pitu nga lalaki nga agkakabsat. Ket to inauna, nangasawa, ngem natey met nga awan pekkem naputut na. Itu nga inasawa nito maikadduwa to balu. 26 Ngem agten pe̍ itun to napasamac ito maikadduwa nga lalaki. Ket agten pe̍ iyan ito maikatlu nga lalaki, se̍ dito duduma pe̍ nga kakabsat da, agingga nga natey yin to maikapitu, nga awan pekkem putut na. 27 Ket kalpasan niyan, natey met pe̍ to babey yin nga nod-odi ngem igida. 28 Ket agten idi ya saludsud mi: Nad no panagungar diya natey, nagan ngata igida nga pitu nga agkakabsat ya akin-asawa nad ito babey yin? Ta inasawa da met nga amin to babey,” kunen da. 29 Ket simungbat ngarud nge̍ Je̍sus igida, nga kinunen na, “Nairradu kayu met iya panagpanpanunut nu! Ta madi nu ngamin emmu ya banag nga naisurat iya Bibliya, se̍ madi nu pe̍ emmu ya pannakabalin ne̍ Apu Diyus. 30 Ta ya kinapudnu na, no panagungar nad diya natey, madi da nad met mangasawa winno makiasawa ngin, no di lugud agten da nad met kadiya anghe̍le̍s enna langitin. 31 Ket no maipanggep iya panagungar diya natey, siguradu nga agungar da. Di nu pekkem aya nabasa to naisurat iya Bibliya nga kagi ne̍ Apu Diyus dakayu? 32 Ta kinunen na, ‘Iyaken ya Diyus ne̍ Abraham, se̍ ya Diyus ne̍ Isaac, se̍ ya Diyus ne̍ Hakub,’ kunen na. Ngarud, diya kameng ne̍ Apu Diyus, bekken da met nga maibilang nga natey, no di lugud maibilang da nga sibibiyag,” kunen na. 33 Ket nasdaaw ngarud diya toltoley nga nakagicna iyan nga panursuru na. 34 Ito nadamag dito Parisiyu nga inabac ne̍ Je̍sus dito Sadusiyu, naguurnung da antuni nin. 35 Ket uwed igida ya isa nga masirib iya Linteg nito Muyse̍s, nga nagsaludsud ngarud e̍ Je̍sus tasun sintiren na, nga kinunen na, 36 “Mistru, nagan kad kadito bilbilin niya Linteg nito Muyse̍s ya kangrunaan?” kunen na. 37 Ket kinunen ne̍ Je̍sus igina, “‘Ayatem ngarud ya Apu nga Diyus mu iya amin nga kabaellam nga mangipateg nga uwed iya pusum, iya nakem mu, se̍ iya sirib mu.’ 38 Itu yani ya kangrunaan se̍ kapatgan nga bilin. 39 Ket ya maikadduwa nga bilin nga ipalagip ku ikew, ket agten mettas ito nona ya pateg na: ‘Ayatem ya padam nga toley, nga agten mettas iya panagayat mu iya beggim.’ 40 Ket ya banag didi nga duwa nga bilin, itu ya pakabangunan niya amin nga naisurat iya Bibliya nga Linteg nito Muyse̍s, se̍ diya kagi dito mammadtu,” kunen na. 41 Ket ito uwed pekkem dito Parisiyu nga naur-urnung iyan, nagsaludsud nge̍ Je̍sus igida, nga kinunen na, 42 “No dakayu, nagan ya makunen nu maipanggep iya Kristu? Nagan ngata ya makin-putut igina?” kunen na. Ket kunen dito Parisiyu, “Kapututan ngarud nito Ari Dabid,” kunen da. 43 Ket e̍ Je̍sus, kinunen na igida, “Ket no agten iyan, ape̍ ngarud nga ito niturung niya Ispiritu ne̍ Apu Diyus to Dabid, inawagan met nito Dabid ya Kristu ka ‘Apu’, ito kinunen na, 44 ‘Kinunen niya Apu iya Apuc, “Agtugew ka idi nga madiwanan ku agingga nga mapasukuc diya gumurgura ikew, nga arig nga ipatey ku ya sakam igida,”’ kunen nito Dabid itun. 45 Dikad pe̍ no ‘Apuc’ to kunen mettas nito Ari Dabid maipanggep iya Kristu, kumaan na ngarud nga kapututan na ya Kristu?” kunen na. 46 Ket awan met nakasungbat ka orey nagan na ito saludsud ne̍ Je̍sus. Ket manipud iyan nga algew, awan nakaitured nga nagsalsaludsud e̍ Je̍susin. 1 Ket itun, nagkagi nge̍ Je̍sus kadiya toltoley se̍ kadito adalan na, nga kinunen na, 2 “Diya manursuru iya Linteg se̍ diya Parisiyu, naisaad da nga mangisuru iya kaipapennan niya Linteg nito Muyse̍s. 3 Itu nga talken se̍ tungpalen nu kuma ngarud amin nga isursuru da dakayu. Ngem diya wangwanglen da, madi nu kuma lugud tuladen. Ta orey mangikasaba da iya kustu nga sursuru, bekken met nga itu ya tungpalen da. 4 Parigaten da diya toltoley kadiya arig nga nadammet nga agtu nga galutan da. Ket didi nga arig nga narigat nga maagtu, itu met diya ipabugtung da kadiya toltoley yin. Ngem no igida nga gennung, pulus nga madi da makibiyang kadiyan nga pakarigatan, nga madi da pe̍ itulung ya kurimeng da ngas nga agagtu. 5 “Ket diya amin nga wangwanglen da, pagpasindayaw da ngas met iya imatang diya toltoley. Itu nga arimanen da nga dackel dito tekkut kuma nga nakaisuratan Bibliya nga maisimpa iya beggi da. Itu pe̍ nga arimanen da nga deddu diya balayubey diya gayad diya ke̍bal da. 6 Paggugustu da met pe̍ ya agtugew kadiya kangrunaan nga pagtugawan kadiya padaya, se̍ diya kadayawan nga tugtugew iya gigimungan. 7 Magustuwan da met pe̍ ya makabkablaawan kuma nga sidadayaw no uwed da iya tindaan, se̍ magustuwan da pe̍ ya awag diya toltoley igida nga ‘Mistru’. 8 “Ngem dakayu, madi kayu kuma nga maawagan ka Mistru, ta is-isa ngas ya Mistru nu. Ket dakayu, agpapada kayu nga kakabsat. 9 Se̍ awan kuma pe̍ idi nga lubung ya aw-awagan nu nga ‘Ama’, ta is-isa ngas ya Ama nu, ket uwed met enna langit. 10 Se̍ madi kayu kuma pe̍ maawagan ka ‘Pangulu’, ta is-isa ngas ya Pangulu nu, nga itu ya Kristu. 11 Ket ya maibilang nga kangatuwan dakayu, itu ya agsirsirbi dakayu. 12 Ta ya orey nagan na nga mangipadayaw iya beggi na, ket maipababa nad met. Ket ya agpakumbaba, maidayaw nad met nga gennung.” 13 “Ngem dakayu nga manursuru iya Linteg se̍ dakayu nga Parisiyu, kackaasi kayu nad ngarud, dakayu nga managinlilinteg! Ta ya kinapudnu na, dakayu met ya mangtiped kadiya toltoley iya dalan nga agturung iya panangituray niya Nailangitan. Ta dakayu, madi kayu met gabay ya aglak-am iya panangituray na, ket iparit nu met pe̍ diya duduma nga mayat nga aglak-am. 14 [“Kackaasi kayu nad ngarud, dakayu nga manursuru iya Linteg se̍ dakayu nga Parisiyu, dakayu nga managinlilinteg! Ta agawen nu met diya baley diya balbalu nga babey, se̍ kayu met agkarkararag ka mabayag, ta panglinged nu diya karkararag nu kadiya wangwangel nu nga dake̍c. Dikad pe̍ nadagsen nad ngarud ya dusa nu.] 15 “Kackaasi kayu nad ngarud, dakayu nga manursuru iya Linteg se̍ dakayu nga Parisiyu, dakayu nga managinlilinteg! Ta deyyu diya panagbiyahe̍ nu ka baybay winno ginet, tasun mangpasurut kayu ka orey isa ngas nga toley. Ket no uwed sumurut dakayun, ket pagbalinen nu met nga ad-adu pekkem ngem dakayu ya rebbeng na nga madusa kuma ka impiye̍rnu. 16 “Kackaasi kayu nad ngarud, dakayu nga arig nga kulap nga mangge̍pe̍d. Ta isuru nu nga no ya Te̍mplu kanu was met ya pagsapata niya toley, awan kanu rebbeng na nga mangtungpal iya nisapata na. Ngem no ya balituc nga uwed iya Te̍mplu nga gennung ya pagsapata niya toley, masapul kanu nga tungpalen na. 17 Ay, dakayu nga arig nga kulap nga awan pannakaawat na! Ape̍ aya nga napatpateg dakayu ya balituc nga uwed iya Te̍mplu ngem iya Te̍mplu? Ta to balituc, maibilang nga napateg e̍ Apu Diyus gapu mettas iya Te̍mplu nga pagedyanan na. 18 Ket isursuru nu met pe̍ nga no ya pagdatunan ngas iya Te̍mplu ya pagsapata niya toley, awan kanu rebbeng na nga mangtungpal iya nisapata na. Ngem no ya sagut nga gennung nga naidatun iya pagdatunan ya pagsapata niya toley, masapul kanu nga tungpalen na. 19 Ay, dakayu nga nakulap nga toley! Ape̍ aya nga napatpateg dakayu ya sagut nga naidatun ngem iya pagdatunan? Ta maibilang nga napateg e̍ Apu Diyus ya datun gapu mettas ito pagdatunan. 20 Dikad pe̍ no pagsapata niya toley to pagdatunan, ket pagsapata na met pe̍ ya amin nga naidatun iyan, bekken nas nga to pagdatunan. 21 Agten pe̍ no pagsapata niya toley ya Te̍mplu, ket pagsapata na met pe̍ nge̍ Apu Diyus nga aged-edyan iyan, bekken nas nga ya Te̍mplu. 22 Se̍ agten pe̍ no pagsapata niya toley ya langit, ket pagsapata na met pe̍ ya trunu ne̍ Apu Diyus, se̍ pati pe̍ e̍ Apu Diyus nga nakatugew iyan. 23 “Kackaasi kayu nad ngarud, dakayu nga manursuru iya Linteg se̍ dakayu nga Parisiyu, dakayu nga managinlilinteg! Ta nalaing kayu nga mangipaay ka apagkapullu e̍ Apu Diyus, orey kadiya pagrikadu nga rucruut nga me̍nta, se̍ anis, se̍ kuminu. Ngem diya kangrunaan nga panursuru iya Linteg, liwayan nu da ngas met, nga agten iya panagbiyag ka nalinteg, ya panangaasi se̍ ya panagtungpal ka kari. Ket tutu nga rebbeng nu nga tungpalen diyan, ket masapul pe̍ nga madi nu kuma pe̍ liwayan dito duduma nga rebbeng nu. 24 Ay, dakayu nga arig nga kulap nga mangge̍pe̍d! Maiyarig kayu met iya toley nga mangsagat ka ilec tasun madi na kuma mainum. Ngem telnen na mettas ya kame̍lyu! 25 “Kackaasi kayu nad ngarud, dakayu nga manursuru iya Linteg se̍ dakayu nga Parisiyu, dakayu nga managinlilinteg! Ta maiyarig kayu iya mangugas iya laskig ngas niya tasa se̍ palatu, ngem iya uneg da, adu met nga panangpilit se̍ kinarasuc. 26 Ay, dakayu nga Parisiyu nga nakulap! Masapul nga ugasan nu nga mona ya uneg niya tasa se̍ palatu, tasun maibilang pe̍ nga nadalus ya laskig da. 27 “Kackaasi kayu nad ngarud, dakayu nga manursuru iya Linteg se̍ dakayu nga Parisiyu, dakayu nga managinlilinteg! Ta maiyarig kayu met kadiya pantyung nga napinturan ka puraw. Ta napaw-is ya masingen iya laskig da, ngem iya uneg da, adu nga tultulang diya natey, se̍ amin pe̍ nga nadumaduma nga rugit. 28 Ket agten kayu met iyan, ta agpammarang kayu nga nalinteg, ngem ya kinapudnu na, biig kayu met nga aginlilinteg, se̍ nakaru met pe̍ ya kinadake̍c iya lemlemmet nu nga madi masingen diya toltoley.” 29 “Kackaasi kayu nad ngarud, dakayu nga manursuru iya Linteg se̍ dakayu nga Parisiyu, dakayu nga managinlilinteg! Ta agariman kayu ka napaw-is nga pantyung dito mammadtu, se̍ agbanbandus kayu pe̍ kadito pantyung nga pakalaglagipan nu kadito toley nga naibilang nga nalinteg. 30 Ket kunen nu met, ‘No nagbiyag kami kuma ito timpu dito am-ama mi, madi kami met nga nakikanunung igida ito panangpatey da kadito mammadtu itun,’ kunen nu. 31 Ket gapu iyan mettas nga pagkakagi nu, ipanecnec nu met ya kargu nu. Ta ipakaemmu nu nga kapututan dakayu dito nangpatey kadito mammadtu itun. 32 Ala, annungen nu ngarudin ya kinadake̍c dito am-ama nu! 33 “Arig kayu met nga malaga! Ngarud, kapututan dakayu diya nagita nga malaga! Ipagarup nu aya nga makalisi kayu iya pannakaukum nu ka impiye̍rnu? 34 Dikad pe̍ ala! Uwed da ibon ku nad dakayu nga mammadtu, mamasirib se̍ mangisursuru. Ket diya duduma igida, patayen nu nad, winno ilansa nu da lugud met ka krus. Ket diya duduma igida, sapliten nu nad ka latiku iya uneg mettas diya gigimungan nu, se̍ kada ili, sapsapulen nu da nad nga irurumen nu da. 35 Ket iya agten iyan, kargu nu met pe̍ ya pannakapatey dito amin nga napatey idi nga lubung nga awan natutup nga basul da. Didi diya napatey manipud ito pannakapatey nito Abe̍l nga awan pe̍ basul na itun, agingga ito pannakapatey nito Sakaryas nga anac nito Barakiyas, nga pinatey nu iya Te̍mplu enna nagbaettan nito pagdaydayawan se̍ to pagdatunan. 36 Pudnu ngarud nga dakayu ita nga timpu, dakayu met ya makin-kargu kadito amin nga nibagac.” 37 “Ay, dakayu nga iHe̍rusale̍m! Pakapateyyan met dito mammadtu ya siyudad nu. Ngarud, diya ibon dakayu ne̍ Apu Diyus, pakabatuwan da met ya siyudad nu. Mame̍npiga met nga gabay ku ya mangurnung kuma dakayu, nga arig nga panangsikuyup niya gaganac kadiya piyec na iya linung diya payac na. Ngem madi kayu met. 38 Dikad pe̍ itan, nabaybay-an lugudin ya ili nu. 39 Ta pudnu met nga madi dac nad masingen nin agingga iyan nga timpu nga panangibaga nu nga, ‘Madaydayaw ya agparang gapu iya turay niya Apu,’ kunen nu nad mettas,” kunen ne̍ Je̍sus. 1 Ket e̍ Je̍sus, pumanawin enna Te̍mplu. Ket ito rumrumwar nga pumanaw antuni nin, imadenni dito adalan na igina, nga nipadlaw da e̍ Je̍sus dito napaw-is nga pangpatdec nga nausar iya Te̍mplu. 2 Ket kinunen ne̍ Je̍sus igida, “Tutu met nga masingen nu da ita. Ngem pudnu met nga awan nad orey isa nga batu idi, nga naisimpa nad iya sap-ew niya sabali nga batu. Ta malasang da nad met nga amin,” kunen na. 3 Ket ito nagtugtugew nge̍ Je̍sus enna Tageytey Ulibu, awan diya kaaduwanin. Ket imadenni igina dito adalan, nga kinunen da igina, “Ibagam kay dakami no nungey nad nga madatngan yan nga timpu nga kinunem, se̍ no nagan nad ya pakalasinan iya umbe̍t mu manin se̍ ya panagpatingga nidi nga timpu,” kunen da. 4 Ket kinunen ne̍ Je̍sus igida, “Agannad kayu ngarud tasun awan kuma mangiyaw-awan dakayu maipanggep iyan nga timpu. 5 Ta adu nad diya agparang nga agkunen nga igida kanu ya iyaken, nga kunen da nad nga, ‘Iyaken ya Kristu!’ kunen da nad met. Ket iya agten iyan, adu nad diya maiyaw-awan da. 6 Ket magicna nu nad ya uni diya panaggubat, se̍ madamag nu nad pe̍ iya sapsaput diya toley maipanggep ka gubgubat. Ngem masapul nga madi kayu mariribukan kadiyan. Ta masapul ngarud met nga mon-ona nga mapasamac diyan, ngem bekken nad pekkem nga itu ya panungpalan. 7 Tutu met yan, ta aggiginnubat nad met diya pagpagiliyan, agten met pe̍ diya pagpagariyan. Uwed da nad met pe̍ panagbisin se̍ yegyeg kadiya nadumaduma nga lugar iya lubung. 8 Ngem amin diyan, ket damu na nad pekkem mas nga arig nga panangrugi ngas niya panagpakiskis niya isa nga aganac. 9 “Ket iyan nad nga timpu, iyawat dakayu kadiya mangirurumen dakayu. Ket uwed nad pe̍ dakayu diya mapatpatey. Ket guraen dakayu ngarud nad diya toltoley kadiya amin nga pagiliyan, gapu mettas iyaken. 10 Ket iyan nga timpu, adu nad diya mangipalikud iya panamati da, ket aglilinniput se̍ aggiginnura da nad pe̍. 11 Se̍ adu nad diya agparang nga mangikasaba ka busid, ket adu nad met diya maallilaw da. 12 Ket gapu iya lumallalu nga kinadake̍c iyan nga timpu, madi nad gabay diya kaaduwan ya mangayatin, nga arig nga bumaaw nad ya ayat dan. 13 Ngem maisalakan nad met ya makaitured kadiyan agingga iya panagpatingga da. 14 “Ket idi nga Makaparagsac nga Damag maipanggep iya nadiyusan nga panangituray, maikasaba nad iya amin nga lubung, tasun uwed kuma pakaemmuwan diya toltoley kadiya amin nga pagiliyan. Ket kalpasan nad nidi, agpatingga yani nga timpu win.” 15 “Itu nga masingen nu nad nga nakasikad iya nasantuwan nga edyanin to ‘Nakar-aryec nga Mangpirdi’, nga nipadtu nito mammadtu nga Danye̍l itun. (Ikew nga agbasbasa idi nga naisurat, masapul nga maawatam ya kaipapennan nidi.) 16 Ket no masingen nu nad yanin, agtalew kuma ngarud diya aged-edyan iya prubinsiya nga Hudya ngi, nga mawe̍ da kuma agsoroc kadiya tagtageytey yin. 17 Ket no uwed kuma nad toley iya sap-ew niya atep niya baley na, madi kuma umulug nga mawe̍ mangbulay pekkem kadiya uwed iya uneg niya baley na. 18 Ket agten pe̍ ya uwed nad iya lapug na, madi kuma agawir nga mawe̍ agbulay ka orey no ya ke̍bal na. 19 “Ket diya mabucsit se̍ diya agsagsagibi iyan nga timpu, kackaasi da nad ngarudin! 20 Ikararag nu ngarud nga bekken kuma nad nga timpu kabasa winno Algew Ngilin ya panagtalew nu. 21 Ta iyan nga timpu, uwed nad met napalaus nga panagrigat, nga awan kapada na, orey manipud ito pannakaparsuwa niya lubung, agingga ita mettas. Ket orey iya maadpangan nga timpu, awan mapasamac nga kapada niyan nga napalaus nga rigat. 22 Ket gapu iya nakaru nga panagrigat iyan nga timpu, pulus nga awan nad toley nga makalasat, no madi mapae̍teng ya kabayag na. Ngem nalaing lugud ta gapu iya panangipateg ne̍ Apu Diyus kadiya pinili na nga toley, ket pae̍tngen na nad ngarud ya kabayag na. 23 “Ket iyan nad nga timpu, no uwed agkunen dakayu nga, ‘Kad yani! Itu yani ya Kristu!’ winno kunen da nad nga, ‘Uwed antuni nin!’ kunen da nad dakayu, ket madi kayu kuma patpatiyen. 24 Ta uwed da nad agparang nga sinan-Kristu se̍ sinan-mammadtu. Ket agariman da nad ka pagilasinan se̍ nakaskasdaaw, tasun, no mabalin, gabay da nga iyaw-awan kuma orey diya pinili ne̍ Apu Diyus nga toley na. 25 Tandaanan nu ngarud didi nga kagic. Nipakaemmuc didi dakayun sacbay nga mapasamac da. 26 “Dikad pe̍ no uwed nad diya agkunen dakayu nga, ‘Tidan! Uwed din ya Kristu enna away!’ ket madi kayu latta maw-awe̍. Winno no kunen da nad nga, ‘Tidan! Uwed din iya kin-uneg nga kuwartu!’ kunen da, ket madi kayu patpatiyen. 27 Ta ya umbe̍t nad niya Anac nga Naipatoley, nawada met nga arig nga panaggilap niya kilawet, ta orey gumilap ka daya ya kilawet, wadaan na met pe̍ ya abac lawa iya ellod. 28 Agten met ito pagkakagi tida, nga siguradu nga orey awac ya edyan niya bangkay, itu ngarud ya pagurnungan diya gayang.” 29 “Ket apaman nad nga malpas ya panagrigat kadiyan nga algew, gumicbet nad ya sinagin, se̍ awan nad pe̍ wada nga e̍cde̍ niya bulanin. Ket diya bitbituwen, agterkag da nad met manipud iya abac lawa. Ket diya pannakabalin nga uwed iya abac lawa, ket makusu da nad mettin. 30 Ket itu nad ya panagparang niya pagilasinan iya ngudu maipanggep iya Anac nga Naipatoley. Ket iyan nad nga timpu win, agberberrit diya toltoley kadiya amin nga pagpagiliyan iya lubung. Ket masingen da nad mettin ya Anac nga Naipatoley nga uwed nad iya sap-ew diya ulep, nga umbe̍t manipud ka langit. Ket maipasingen nad ngarud ya pannakabalin na se̍ ya nakaskasdaaw nga kinadayaw na. 31 Ket uwed nad magicna nga nabileg nga uni tangguyub manipud kadito ulep, ket itu nad ya panangibon na kadiya anghe̍le̍s nan. Ket mawe̍ diya anghe̍le̍s kadiya eppat nga pagtaudan niya belluut, nga urnungen da nad diya pinili ne̍ Apu Diyus nga toley na. Ngarud, urnungen da nad da nga gayat kadiya amin nga parte̍ niya lubung.” 32 “Maadal tida kuma ya pangngarig maipanggep iya gangey niya kayu nga igus. Ta no sumagicsic diya sangsanga na, se̍ agutec dan, ket emmu nun nga dandani yin ya timpu pudut. 33 Ket agten met pe̍ iyan, nga no masingen nu nga mapaspasamac kin didi nga nibagac dakayu, maemmuwan nun nga denni yin yan nga timpu, nga arig nga uwed sumungsungad iya ruwanganin. 34 “Pudnu met nga mapasamac nad amin didi, sacbay niya panagpatingga diya toltoley nga sibibiyag ita nga timpu. 35 No ya abac lawa se̍ ya lubung ngi, uwed nad met panagpatingga da. Ngem diya kagic nga gennung, pulus met nga awan panagpatingga da.” 36 “Ngem no maipanggep iyan nga algew se̍ uras, awan met makaemmu maipanggep kadiyan, orey diya anghe̍le̍s ka langit, winno ya Anac. Ta yan nas Ama ya makaemmu iyan. 37 “Ket no kumaan to kasasaad dito toltoley ito timpu nito Nue̍ itun, ket agten nad met iyan ya kasasaad diya toltoley iya timpu nad niya umbe̍t niya Anac nga Naipatoley. 38 Ta ito timpu sacbay nito layus itun, nitultuluy ngas met dito toltoley to winangwangel da nga nangnangan se̍ nagin-inum, se̍ nagaasawa. Itu ngarud met to winangwangel da latta, agingga ito algew nga imuneg de̍ Nue̍ ito daung. 39 Ket dito toltoley itun, madi da met nalasin to timpu. Ket pagamwan da, uwed met to layusin, ket naiyoloy da nga aminin. Ket agten met iyan, nad no umbe̍t ya Anac nga Naipatoley. 40 “Ket iyan nad nga timpu, mabalin nga uwed duwa nga lalaki iya lapug da. Ket maalac nad ya isa, ket mabati ya isa. 41 Ket agten pe̍ kadiya duwa nga babey nga aggilgiling nad iya gilingan da. Maalac nad ya isa, ket mabati met ya isa. 42 “Dikad pe̍ no dakayu, sisasagana kayu kuma pe̍ nga pe̍yeng, ta di kayu nga emmu ya algew niya umbe̍t nad niya Apu nu. 43 Ket panunuten nu kuma pe̍ yani: No naemmuwan kuma niya makin-kuwa iya isa nga baley no nungey iya gabi nga umbe̍t ya mannanakew, nagsulap ngarud nga sisasagana. Ket madi na nipalubus nga tinakawan nito mannanakew ya baley na. 44 Ket agten kayu pe̍ iyan, nga masapul nga sisasagana kayu. Ta ya Anac nga Naipatoley, umbe̍t nad pe̍ iya bekken nu nga pagpagarupen nga uras.” 45 “Kaspagarigan no ya maibilang nga mapagtalkan se̍ nasirib nga tagabu. Ket igina mettas ya pangitalkan niya amu na nga makaemmu kadiya pada na nga tagabu iya baley niya amu na, tasun igina ya mange̍cde̍ ka kanen niya tunggal isa igida kada kustu nga uras na. 46 Ket maragsakan ngarud yan nga tagabu no madateng niya amu na nga agten iyan nga tutu ya wangwanglen na. 47 Ket pudnu met nga ya agten iyan nga mapagtalkan nga tagabu, isaad nad niya amu na nga igina ya makaemmu win kadiya amin nga sansanicwa na. 48 Ngem no dake̍c yan nga tagabu, kaynun no kunen na iya lemlemmet na nga, ‘Mabayag pekkem ya amuc,’ kunen na, 49 se̍ pagdamdamsakan na ngas mettin diya pada na nga tagabu, se̍ makipangpangan se̍ makiin-inum ngas kadiya age̍ng-e̍nglew. 50 Ket ya mapasamac iya agten iyan nga tagabu, pagamwan na ngas nga sumpuc ya amu na iya algew nga madi na ipagpagarup nga idadateng na, winno iya uras pe̍ nga madi na emmu. 51 Ket dusaen ngarud niya amu na, ket ipababa na ya saad na nga iraman na ngasin kadiya naukum nga managinlilinteg nga toley. Ket diya uwed antuni nga edyan, agberrit se̍ agngaretnget da ngarud,” kunen ne̍ Je̍sus. 1 Nituluy ne̍ Je̍sus ya panagkagi na, nga kinunen na, “Ya panangituray niya Nailangitan kadiyan nad nga algew, maiyarig iya agten idi: Uwed sangapulu nga babbalasang nga nakipakalun. Ket nawe̍ da nga sumabet iya umbe̍t nga nubyu, nga nagkakalneb da ka nidal-ag nga dilag. 2 Ket ya lima kadito sangapulu nga babbalasang, bekken da nga nanakem. Ngem dito lima nga gennung, nanakem da met. 3 Ket dito bekken nga nanakem, nidal-ag da ngarud dito pagdilag da, ngem awan met nidal-ag da nga sagana da nga imayan kadito dilag da. 4 Ngem dito nanakem nga gennung, uwed ngarud diya nidal-ag da pe̍ nga sagana da nga imayan kadito nidal-ag da nga dilag da. 5 Ket ya napasamac, nabayag nga madi sinumpuc to nubyu. Ket makatkatudugen met amin dito babbalasangin, ket natudug da ngarudin. 6 “Ket ito tengnga gabi yin, uwed nagpekkaw nga kinunen na, ‘Ala! Uwed ya nubyu win! We̍ kayu sabten nin!’ kunen na. 7 “Ket dito babbalasang, bimangun da nga aminin, ket isagana da dito dilag dan. 8 Ket dito bekken nga nanakem, kinunen da ngarud kadito nanakem, ‘E̍cdan dakami kay met ka sagana nu nga mayan diya dilag nu, ta dandani makusep pin diya dilag mi,’ kunen da. 9 “Ngem kinunen dito nanakem nga babbalasang, ‘Ay, madi mabalin. Kaynun no agkurang, no para dactida nga amin. Mawe̍ kayu was kuma ngumina iya kasapulan nu kadiya aglaclaku,’ kunen da met. 10 “Ket nawe̍ ngarud ngimina dito lima. Ket pag-isu met nga inumbe̍t to nubyu win. Ket dito nakasagana, nibulun da iginan, nga nawe̍ da imuneg ito baley nga pakaarimanan nito pangparagsac ito pakalun. Ket ito nakauneg dan, naigiset tin to gagayangan nito baley. 11 “Ket kalpasan niyan, simarunu nga sinumpuc enna baley dito lima nga babbalasang, ket kinunen da, ‘Apu! Apu! Ilukatan nakami kay!’ kunen da. 12 “Ngem kinunen lugud nito nubyu, ‘Madi mabalinin, ta pulus nga madi nakayu em-emmu!’ kunen na.” 13 “Itu nga kunec dakayu ita,” kunen ne̍ Je̍sus, “nga sisasagana kayu kuma ngarud nga pe̍yeng. Ta madi kayu emmu ya algew winno ya uras niya umbe̍t na.” 14 “Sisasagana kayu kuma ngarud, ta ya panangituray niya Nailangitan, agten nad idi: Uwed isa nga toley nga mawe̍ kuma ka deyyu nga lugar. Sacbay nga nawe̍, pinalbe̍t na diya tagabu na tasun ipaikem na igida diya sanicwa na. 15 Nangitalec kadiya tunggal isa igida ka kuwarta, sigun iya kinalaing da. Ket ya isa, ne̍cdan na ka lima nga ribu nga diplata. Ket ya maikadduwa, ne̍cdan na ka duwa nga ribu. Ket ya maikatlu, nae̍cdan ka isa nga ribu. Kalpasan niyan, nagrubwat to amu dan. 16 “Ket to nae̍cdan ka lima nga ribu, sigida nga nawe̍ na nikume̍rsiyu, ket nakaganansiya met ka lima nga ribu win. 17 Agten met pe̍ iyan ya winangel nito nae̍cdan ka duwa nga ribu, ket nakaganansiya met pe̍ ka duwa nga ribu. 18 Ngem to nae̍cdan ka isa nga ribu, nawe̍ na lugud nikorob to kuwarta nito amu na, tasun isoroc na. 19 “Ket ito nabayagin, simoli to amu dito tagabu, ket inemmu na igidan ya naganansiya da ito kuwarta na. 20 Ket to ne̍cdan na ka lima nga ribu nga diplata, nawe̍ ngarud simangu ito amu na, nga ne̍lbe̍t na to lima nga ribu nga diplata nga naitalec igina, agraman to lima nga ribu nga naganansiya na. Ket kinunen na, ‘Apu, uwed idi ya lima nga ribu nga naganansiyac ito nitalec mu iyaken nga lima nga ribu,’ kunen na. 21 “Ket to amu na, kinunen na igina, ‘Mayat met! Nabaru se̍ mapagtalkan ka nga tagabu. Ket gapu ta napagtalkan ka kadiyan nga e̍teng nga banbanag, pagtalkan naka ka adu nga banbanagin. Makitipun ka iyaken nin nga amum, idi nga paganggemmac,’ kunen na. 22 “Ket to tagabu nga natalec ka duwa nga ribu nga diplata, nawe̍ met pe̍ simangu ito amu na. Ket kinunen na, ‘Apu, uwed idi ya duwa nga ribu nga naganansiyac ito nitalec mu nga duwa nga ribu iyaken,’ kunen na. 23 “Ket to amu na, kinunen na igina, ‘Mayat met! Nabaru se̍ mapagtalkan ka nga tagabu. Ket gapu ta napagtalkan ka kadidi nga e̍teng nga banbanag, pagtalkan naka ka adu nga banbanagin. Makitipun ka iyaken nin nga amum, idi nga paganggemmac,’ kunen na. 24 “Ket to tagabu nga natalec ka isa nga ribu nga diplata, nawe̍ pe̍ simangu ito amu na. Ket kinunen na, ‘Apu, emmuc nga nainget diya bilin mu. Emmuc ngarud nga ganiyem met ya bekken mu nga niraep, se̍ agurnung ka pe̍ ka in-gikan nga bekken mu nga nisap. 25 Nansing ngac ngamin, itu nga nawe̍ yac nikorob nga nisoroc to kuwartam. Ket uwed idi to kuwarta mun,’ kunen na. 26 “Ket to amu na, kinunen na igina, ‘Dake̍c se̍ nasadut ka met nga tagabu! No tutu nga naemmuwam nga ganiyec ya bekken ku nga niraep, se̍ agurnung ngac ka in-gikan nga bekken ku nga nisap, 27 ape̍ madi ka lugud nibangku to kuwartac, tasun iya isosolic, ket mae̍cde̍ iyaken ya sigud nga kuwartac agraman ya anac na?’ kunen na ito tagabu. 28 “Ket uwed da met binilin nito amu nga kinunen na, ‘Ala, alaken nu igina dito diplata, ket e̍cde̍ nu nga gennung ito uwed sangapulu nga ribu nga diplata nan. 29 Ta ya toley nga adu ya uwed iginan, mae̍cdan nad pekkem, tasun nawadwad kuma ngin ya uwed igina. Ngem ya toley nga e̍teng ya uwed igina, maipac nad pekkem mas igina ya orey e̍teng ngas nga uwed iginan. 30 Ket yan nga tagabu nga awan sirsirbi na, itemsit nu iya kagicbettan enna deyyu! Ket diya uwed antuni nga edyan, agberrit se̍ agngaretnget da ngarud,’ kunen nito amu.” 31 “Ket no umbe̍t nad nga sidadayaw ya Anac nga Naipatoley nga maibulun pe̍ igina diya amin nga anghe̍le̍s, agtugew nad nga agari iya trunu na nga pakaidayawan na. 32 Ket maipasangu nad igina diya toltoley nga gayat kadiya amin nga pagpagiliyan iya lubung. Ket pagsisibnaen na nad da nga arig nga isa nga agay-aywan nga mangisibna kadiya karne̍ru kadiya kalding. 33 Ket isaad na nad diya naibilang nga karne̍ru iya madiwanan na. Ngem diya naibilang nga kalding nga gennung, paguurnungen na da nad met iya makatigid na. 34 “Ket kunen nad niya Ari kadiya uwed iya madiwanan na, ‘Umbe̍t kayun, dakayu nga pinagasatan niya Amac! Makipagtawid kayu ngarudin iya pannakairaman nu iya pagiturayan, nga itu ya tawid nu nga naisagana para dakayu manipud ito pannakaparsuwa niya lubung. 35 Mae̍cdan kayu ngarud ka tawid nu, ta ito nabisin nac, pinakan dac met. Ito newwew wac, pinainum dac met. Ket orey gan-gannaet tac itun, sinangaili dac met. 36 Ito nagkurang ngac ka luput ku, ne̍cdan dac met ka luput. Ito nagsakit tac, inistimar dac met. Ito naibalud dac, nawe̍ dac pe̍ sinacwaran,’ kunen na nad met. 37 “Ket dito napalinteg nga toley, kunen da nad iya Ari, ‘Nungey daka kad nga nasingen, Apu, nga nabisin ka, se̍ daka pinakan, winno newwew ka, se̍ daka pinainum? 38 Se̍ nungey daka pe̍ nga nasingen nga gan-gannaet ka, se̍ daka sinangaili, winno nagkurang ka ka luput se̍ daka ne̍cdan ka luput? 39 Se̍ nungey daka kad pe̍ nga nasingen nga nagsakit ka winno naibalud, se̍ daka nawe̍ sinacwaran?’ kunen da nad met. 40 “Ket kunen nad niya Ari igida, ‘Kinapudnu na, ito tinulungan nu ya orey isa kadiya agten kadiyan nga kanumuwan nga kakabsat ku, ket naibilang nga iyaken mettas ya tinulungan nu,’ kunen nad niya Ari. 41 “Ket kalpasan niyan, kunen nad niya Ari kadiya uwed iya makatigid na, ‘Dakayu, umadeyyu kayu iyaken nin, dakayu nga nailunud nga toley! Mawe̍ kayu was ito agnanayun nga pagapuyan nga naisagana itun para iya diyablu se̍ dito eb-ebbonen na. 42 Ta ito nabisin nac, di dac met pinakan, se̍ ito newwew wac, di dac pe̍ pinainum. 43 Ito isa ngac nga gan-gannaet, di dac met sinangaili. Ito nagkurang ngac ka luput, di dac pe̍ ne̍cdan ka luput. Ito nagsakit tac se̍ naibalud dac, di dac met sinacwaran,’ kunen nad niya Ari. 44 “Ket diya nailunud nga toley, kunen da nad met, ‘Nungey daka kad nga nasingen, Apu, nga nabisin ka, winno newwew ka, winno gan-gannaet ka, winno nagkurang ka ka luput, winno nagsakit ka, winno naibalud ka, se̍ madi daka inistimar?’ kunen da nad met. 45 “Ket kunen nad ngarud niya Ari, ‘Kinapudnu na, ito madi kayu gabay nga tinulungan ya orey isa nga agten kadiyan nga kanumuwan, ket naibilang lugud nga iyaken mettas ya madi nu gabay nga tinulungan,’ kunen na nad igida. 46 Ket iya agten iyan, pumanaw nad diyan nga toley nga mawe̍ da iya agnanayun nga pakadusaan da. Ngem diya napalinteg nga toley, mawe̍ da nga gennung iya agnanayun nga pakabiyagan da,” kunen ne̍ Je̍sus. 1 Ket ito nalpas ne̍ Je̍sus ya nangisuru iya amin diyan, kinunen na kadito adalan na, 2 “Emmu nu nga duwa nga algew ngasin sacbay niya Padaya Nitatalib. Ket ya Anac nga Naipatoley, maiyawat nad mettin nga mailansa ka krus,” kunen na. 3 Ket itun mettas, dito pangpangulu diya agsirsirbi iya Te̍mplu, se̍ dito panglakayen diya Hudyu, naguurnung da ngarud ito palasiyu ne̍ Kaipas, nga itu to kangatuwan nga agsirsirbi iya Te̍mplu. 4 Ket nagiinnumanan met dito naguurnungin no kumaan kuma niya nalimed nga panangtekkem da e̍ Je̍sus, se̍ ya panangpatey da igina. 5 Ket kinunen da iya panagtetebbar da, “Ngem ipaspase̍ tida pekkem ngarud, tasun bekken kuma nga mairana iya padaya, ta kaynun no agoorot diya toltoley,” kunen da. 6 Ket itun, uwed nge̍ Je̍sus ka Be̍tanya ito baley ne̍ Simon, nga itu to nakutel itun. 7 Ket ito makisangsangu nge̍ Je̍sus nga mangan antuni, uwed isa nga babey nga inumbe̍t ito edyan na. Nangidal-ag met to babey ka isa nga butilya nga bangbanglu nga para labu, nga nangina nga unay. Ket to babey, nawe̍ na met nibucbuc ya mayan nito butilya iya ulu ne̍ Je̍sus. 8 Ket ito nasingen dito adalan to winangel nito babey, nakalucsew dan, nga kinunen da, “Ape̍ nga sinayang na? 9 Ta mabalin nga adu ya pakalakuwan niyan nga bangbanglu no mailaku, se̍ maikaasi kuma kadiya napanglaw,” kunen da. 10 Ket e̍ Je̍sus, emmu na to kinunen da, ket kinunen na lugud igida, “Ape̍ nga riribuken nu yani nga babey? Nabaru met ya nipaay na iyaken. 11 Ta ya kinapudnu na, ket kanayun nga uwed da dakayu diya napanglaw. Ngem no iyaken, bekken met nga agnanayun ya kauwed ku dakayu. 12 Ket idi nga panangibucbuc na ka bangbanglu iya beggic, itu met ya panangisagana na iyaken iya pannakaitamen ku. 13 Ket pudnu met nga orey awac iya lubung ya pakaikasabaan nidi nga Makaparagsac nga Damag, maistorya met pe̍ yani nga winangel nidi nga babey, nga itu nad ya pakalaglagipan igina,” kunen na. 14 Ket itun, to isa kadito sangapulu ket duwa nga adalan nga agnagan ka Hudas Iskariyute̍, nawe̍ met kadito pangpangulu diya agsirsirbi iya Te̍mplu. 15 Ket kinunen na, “Nagan kad ya maigun-guna nu iyaken no iyawat ku nge̍ Je̍sus dakayu?” kunen na. Ket tellu nga pulu nga diplata nga kuwarta to ne̍cde̍ da igina. 16 Ket manipud itunin, nagsicsiim ngarud nge̍ Hudas ka mayat nga gundaway na nga mangiyawat e̍ Je̍sus igida. 17 Ket ito nona nga algew niya Padaya Tinapay nga Awan Pangpablad Na, nawe̍ nagsaludsud dito adalan e̍ Je̍sus, nga kinunen da, “Awac ya gabay mu nga pangisaganaan mi iya panggidam mu iya Padaya Nitatalib?” kunen da. 18 Ket kinunen ne̍ Je̍sus, “Mawe̍ kayu iya edyan nito toley nga nibagac enna siyudad, ket kunen nu igina nga, ‘Kunen ne̍ Mistru, “Dandani yin ya timpuc. Ket iya baley mu ya panganac se̍ diya adalan ku no deddan iya pananggidam mi nga panangilagip mi iya Nitatalib,”’ kunen nu,” kunen na. 19 Ket tinungpal ngarud dito adalan to nibilin ne̍ Je̍sus. Ket iya agten iyan, nisagana da ya panggidam da nga panangilagip da ito Nitatalib. 20 Ket ito gumabi yin, nakisangu nga nangan nge̍ Je̍sus kadito sangapulu ket duwa nga adalan na. 21 Ket ito madama da nga mangmanganin, kinunen ne̍ Je̍sus, “Ibagac ngarud ya kinapudnu na dakayu, nga uwed met isa dakayu nga mangiyawat nad iyaken,” kunen na. 22 Ket dito adalan, linumdaang da ngarud nga unayin. Ket nagsasarunu da nga nangsaludsud igina nga kinunen da, “Apu, bekken nga iyaken ya kunem, ey?” kunen da. 23 Ket nisungbat ne̍ Je̍sus nga, “Ya isa nga nakipagsewsew iyaken ka tinapay na iya malukung ngi, itu ya mangiyawat iyaken kadiya kumuntra iyaken. 24 Tutu met nga aglak-am ya Anac nga Naipatoley ka pannakatey, sigun ito sigud nga naisurat maipanggep igina. Ngem kackaasi nad lugud yan nga toley nga mangiyawat iya Anac nga Naipatoley! Nabarbaru met ya kasasaad niyan nga toley no madi kuma ngas naitaudin,” kunen na. 25 Ket e̍ Hudas, nga itu to nakitulag nga mangiyawat e̍ Je̍sus, kinunen na met, “Mistru, bekken nga iyaken ya kunem, ey?” kunen na. Ket e̍ Je̍sus, kinunen na ngarud igina, “Itu ya kinunem,” kunen na. 26 Ket ito mangmangan da pekkem, namet nge̍ Je̍sus ka tinapay, ket nagyaman e̍ Apu Diyus ka kararag. Pinisepisey na to tinapay, se̍ na ne̍cde̍ kadito adalan, nga kinunen na, “Alac nu yani, se̍ kanen nu. Idi ya beggic,” kunen na. 27 Ket kalpasan na, namet pe̍ nge̍ Je̍sus ka paginuman. Nagkararag manin nga nagyaman e̍ Apu Diyus, se̍ na ne̍cde̍ igida, nga kinunen na, “Uminum kayu kuma nga amin idi. 28 Ta idi ya dagac, nga itu ya mangpalagda iya tulag ne̍ Apu Diyus. Maiyayus ya dagac nga agpaay kadiya adu nga toltoley, tasun mapakawan diya basbasul da. 29 “Ket pudnu met nga madic uminum nad iya basi ubasin, manipud ita agingga iyan nga algew nad nga makipaginum mac dakayu ka kabarbaru nga basi ubas iya pagiturayan niya Amac,” kunen na. 30 Ket nagkanta da nga nagdayaw e̍ Apu Diyus, se̍ da pimanaw iya siyudadin, nga nawe̍ da enna Tageytey Ulibu. 31 Ket itun, kinunen ne̍ Je̍sus igida, “Ita mettas nga gabi, pumanaw kayu nga amin iyaken, gapu iya mapasamac iyaken. Ta naisurat iya Bibliya nga kunen na, ‘Patayec nad ya agay-aywan ka karne̍ru. Ket diya karne̍ru iya bungguy na, mawarawara da nad mettin,’ kunen na iya Bibliya. 32 Agten iyan nga tutu ya mapasamac, ngem kalpasan nad niya panagungar ku, mon-ona ngac nad nga mawe̍ enna Galilya ngem dakayu,” kunen na. 33 Ket e̍ Pe̍dru, kinunen na ngarud e̍ Je̍sus, “Orey no pumanaw da nga amin gapu iya mapasamac ikew, pulus nga madi naka met nga panawan nga gennung!” kunen na. 34 Ket kinunen ne̍ Je̍sus igina, “Kinapudnu na, ita mettas nga gabi, sacbay niya panagtataraut diya kawitan no parbangun, name̍tlu nac nad met nga nilibac kin,” kunen na. 35 Ket kinunen ngarud ne̍ Pe̍dru igina, “Orey no mapatey yac nga mairaman ikew, pulus nga di naka met ilibac!” kunen na. Ket amin dito pada na nga adalan, itu met pe̍ ya kinagi da. 36 Ket itun, nagbubulun de̍ Je̍sus dito adalan na nga nawe̍ da iya isa nga lugar nga managan ka Ge̍tse̍mani. Ket kinunen na kadito adalan na, “Agtugew kayu was idi, ta mawe̍ yac agkararag antuni,” kunen na. 37 Ket nibulun na nge̍ Pe̍dru se̍ dito duwa nga anac ne̍ Se̍be̍dyu. Ket e̍ Je̍sus, linumdaang mettin, se̍ nariribuc pe̍ yin ya nakem na. 38 Ket itun, kinunen na kadito tellu, “Nadagsen nga unay ya ricnac kun, nga arig nga makatkatayen nac gapu iya ladingit kun. Mabati kayu kuma idi, ket makipagsulap kayu kuma pe̍ iyaken,” kunen na. 39 Ket imadeyyu nge̍ Je̍sus ka e̍teng igida, se̍ nagdarongkeb iya ginet nga nagkarkararagin, nga kinunen na, “Amac! No mabalin nas kuma, mailisi kuma iyaken yani nga panagsagaba nga lak-amec, nga rigat nga arig nga inumec. Ngem bekken kuma ngarud nga ya tarigagay ku ya matungpal, no di lugud ya tarigagay mu,” kunen na. 40 Ket simoli nge̍ Je̍sus ito edyan dito tellu nga adalan na, ket nadateng na da nga agtudtudug mettin. Ket kinunen na ngarud e̍ Pe̍dru, “Ape̍? Di kayu aya makabael nga makipagsulap iyaken, ka orey ngas is-isa nga uras? 41 Agsulap kayu ngarudin nga agkarkararag, tasun madi kayu kuma nga masulisug. Ta orey sipapasnec ya panpanunut niya toley, ket sikakapsut pekkem ya kabaellan niya beggi na,” kunen na. 42 Ket nawe̍ manin nge̍ Je̍sus nga nagkararag, ket kinunen na ito maikadduwa nga kararag na, “Amac, no madi mabalin nga mailisi iyaken yani nga rigat nga arig nga inumec, no di yac pekkem lak-amen ita, ket basta matungpal kuma ngas ya tarigagay mun,” kunen na. 43 Ket ito simoli manin nge̍ Je̍sus ito edyan dito tellu nga adalan na, ket nadateng na da nga agtudtudug manin, ta agdocdocyep da met latta. 44 Ket nibati na da manin, nga nawe̍ nagkararag iya kapame̍tlu nan. Ket inulit na manin to agten mettas nga banag nito kararag na e̍ Apu Diyus. 45 Kalpasan na, simoli manin ito edyan dito adalan, ket kinunen na igida, “Agtudtudug se̍ agim-imang kayu pekkem? Singen nu! Dandani ya timpuc kun, ket maiyawatin ya Anac nga Naipatoley kadiya managbasul. 46 Ala, bumangun kayun, ta mawe̍ tidan. Singen nu kadin! Sumungsungadin ya mangiyawat iyaken,” kunen na. 47 Ket ito agkagkagi pekkem nge̍ Je̍sus, inumbe̍t to Hudas nga isa ngarud kadito sangapulu ket duwa nga adalan. Ket kabulun na ya adu nga toley nga nagtagiispada se̍ nagtagipang-ur. Diyan nga toley, ebbon met dito pangpangulu diya agsirsirbi iya Te̍mplu, se̍ dito panglakayen diya Hudyu. 48 Ket to mangiyawat e̍ Je̍sus, uwed met pagilasinan nga nisuru nan kadito naibulun igina, ta kinunen na itun, “Ya agkac nad, igina yanin. Ket tacmen nu nad ngarudin,” kinunen na itun. 49 Ket iya agten iyan, nagtarus ngarud to Hudas nga imadenni e̍ Je̍sus, ket kinunen na, “Kumusta, Mistru!” kunen na met, se̍ na inagkan nge̍ Je̍sus. 50 Ket kinunen lugud ne̍ Je̍sus igina, “Gayyem, tungpalem ngasin ya panggep mun,” kunen na. Ket itun, dimarup ngarudin dito kabulun nito Hudas, ket tinkem da nge̍ Je̍sus, nga tinngel da. 51 Ket ya napasamac itun, ya isa kadito kabulun ne̍ Je̍sus, inasut na mettin ya ispada na, ket kinteb na met ya tagabu nito kangatuwan nga agsirsirbi iya Te̍mplu. Ket nape̍ngas met ya isa nga tinga nito tagabu win. 52 Ket kinunen ngarud ne̍ Je̍sus iginan, “Bay-am mun! Ibainam mas ya ispada mun! Ta diya agusar ka ispada, ket ispada mettas pe̍ ya pakatayan da. 53 Nagan na lugudin? Di ngarud aya mabalin ku ya agadeng e̍ Amac ka tulung na, ket sigida nga mangibon ka orey nasuruc nga sangapulu ket duwa nga dackel nga bungguy diya anghe̍le̍s nga tumulung iyaken? 54 Ngem no agten iyan ya wanglec, madi ngarud matungpal to padtu nga naisurat iya Bibliya, nga masapul kanu nga mapasamac nga agten idi,” kunen na. 55 Ket itun, kinunen ne̍ Je̍sus kadito toley nga naguurnung antuni, “Ape̍ kad nga agtagiispada se̍ agtagipang-ur kayu nga inumbe̍t mangtekkem iyaken, nga arig nga isa ngac nga tulisan? Inalgew nga uwed dac met nga agtugtugew nga mangisursuru enna Te̍mplu, ngem madi dac met nga tinkem. 56 “Ngem masapul met nga mapasamac amin didi nin, tasun matungpal kuma dito nisurat dito mammadtu iya Bibliya,” kunen na. Ket itun, nagtalew met dito amin nga adalan, nga binaybay-an da nge̍ Je̍susin. 57 Ket dito nangtekkem e̍ Je̍sus, nipen da nge̍ Je̍sus enna baley ne̍ Kaipas, nga itu to kangatuwan nga agsirsirbi iya Te̍mplu. Ket naguurnung pe̍ antuni nin dito manursuru iya Linteg se̍ dito panglakayen diya Hudyu. 58 Ket e̍ Pe̍dru, tinumtumneb kade̍ Je̍sus nga nawe̍ iya emwag niya baley nito kangatuwan nga agsirsirbi iya Te̍mplu. Ket imuneg ngarud nge̍ Pe̍dru nga nawe̍ nakitugew win kadiya guwardiya nga uwed antuni, ta panggep na nga maemmuwan no nagan nad ya mapasamac. 59 Ket dito pangpangulu diya agsirsirbi iya Te̍mplu, se̍ amin dito duduma nga kunse̍hale̍s, nagsapsapul da ka busid nga mangipanecnec kuma ka basul ne̍ Je̍sus, tasun uwed kuma rasun da nga mangpatey igina. 60 Ngem awan met nasmac da nga mabalin, orey adu met dito toley nga nakisangu igida nga nagibaga ka busid maipanggep igina. Ket to napasamac, ket uwed met duwa pekkem nga nawe̍ nakisangu igida. 61 Ket kinunen didi nga, “Kinunen met nidi nga toley nga agten idi: ‘Mabalin ku nga lasangen ya Te̍mplu ne̍ Apu Diyus, ket mabalin ku nga bangunen manin ka unus tellu nga algew,’ kunen na met,” kunen da. 62 Ket to kangatuwan nga agsirsirbi iya Te̍mplu, nagsikad met, ket kinunen na e̍ Je̍sus, “Nagan ya maisungbat mu? Nagan ngarud ya makunem maipanggep kadiya nipabpabasul didi nga toley ikew?” kunen na. 63 Ngem madi neg-egkim nge̍ Je̍sus. Ket kinunen ngarud manin nito kangatuwan nga agsirsirbi iya Te̍mplu, “Ibagam nga sisasapata iya turay niya sibibiyag nga Diyus, no tutu nga ikew ya Kristu, nga naipadtu nga Anac ne̍ Apu Diyus,” kunen na. 64 Ket kinunen ne̍ Je̍sus igina, “Nakagi mun. Ket bekken nas nga iyan, ta pudnu met pe̍ nga manipud ita nga timpu, masingen nu ngarud ya Anac nga Naipatoley nga nakatugew iya madiwanan niya Mannakabalin. Se̍ masingen nu pe̍ nga umbe̍t nad manipud iyan, nga nakasakey kadiya ulep nga gayat ka langit,” kunen na met. 65 Ket iya agten iyan itun, siuunget mettin to kangatuwan nga agsirsirbi iya Te̍mplu nga pinigis na to mismu nga kawwes na, nga kinunen na, “Ke̍h! Nagkagi mettin ka maikuntra e̍ Apu Diyus! Awan pakasapulan tidan ka sabali nga sacsi yin, ta nagicna nu mettin ya kagi na mettas nga maikuntra e̍ Apu Diyus. 66 Nagan ngarud ya makunen nun?” kunen na. Ket kinunen da ngarud, “Rumbeng nga mapatey!” kunen da met. 67 Ket linutaban da itun ya rupa ne̍ Je̍sus, se̍ dinanugdanug da pe̍. Ket tinungpa met diya duduma igida, 68 nga kinunen da, “Ikew nga Kristu! Padtuwam man dakami no nagan dakami ya nangtungpa ikew!” kunen da met. 69 Ket e̍ Pe̍dru itun, uwed pekkem iya ruwar, nga agtugtugew ito emwag. Ket uwed met isa nga nawe̍ ito edyan na nga babey nga katulung. Ket kinunen nito babey, “Nih! Ikew met pe̍ ya isa kadito nakibulubulun e̍ Je̍sus nga iGalilya!” kunen na. 70 Ngem naglibac met nge̍ Pe̍dru ito imatang dito amin nga toley iyan, nga kinunen na, “Awan met emmuc iyan nga ibagbagam!” kunen na met. 71 Ket nawe̍ nge̍ Pe̍dru ito ruwanganin. Ket uwed manin antuni ya isa nga babey nga nakasingen igina, ket kinagi na ngarud kadito uwed antuni nga kinunen na, “Itu yani ya isa kadito nakibulubulun e̍ Je̍sus nga iNasare̍t!” kunen na. 72 Ngem naglibac manin nge̍ Pe̍dru, nga nagsapata mettin nga kinunen na, “Madic met em-emmu yan nga toley!” kunen na. 73 Ket ito di mabayag, inadenniyan dito toley nga uwed antuni nge̍ Pe̍dru. Ket kinunen da igina, “Siguradu met nga kabulun daka pe̍, ta ya ayug niya panagkagim met ya pakailasinan,” kunen da. 74 Ket e̍ Pe̍dru, nagsapata met manin itun, se̍ kinunen na nga sipapasnec, “Ahah! Pudnu met nga madi yac em-emmu yan nga toley!” kunen na met. Ket pag-isu met nga uwed nagtaraut nga kawitanin. 75 Ket nalagip ngarudin ne̍ Pe̍dru to nibaga ne̍ Je̍sus igina itun nga, “Sacbay niya panagtataraut diya kawitan, ket name̍tlu nac nad met nga nilibac kin.” Ket rinumwar ngarud nge̍ Pe̍dru iyan, ket nagberrit ka napalausin. 1 Ket ito umagsapa ngin, amin dito pangpangulu diya agsirsirbi iya Te̍mplu, se̍ dito panglakayen diya Hudyu, nagiinnumanan dan no kumaan da kuma nga mangpapatey e̍ Je̍sus. 2 Ket kalpasan nito panagtutulag dan, pinungu da ngarud nge̍ Je̍susin, se̍ da nipen iya edyan ne̍ Pilatu win, nga itu to gube̍rnadur, ket niyawat da iginan. 3 Ket to Hudas nga nakitulag nga nangiyawat e̍ Je̍sus, nagbabawi ngarudin ito naemmuwan na nga nakedngan nge̍ Je̍sus nga mapatey yin. Ket nawe̍ na met nisoli to tellu nga pulu nga diplata nga kuwarta kadito pangpangulu diya agsirsirbi iya Te̍mplu se̍ dito panglakayen, 4 nga kinunen na, “Nakabasul lac met, ta niyawat ku ka pakatayan na ya awan basul na,” kunen na. Ket kinunen da, “Nagan ya bibiyang mi iyan? Pruble̍mam mas yanin, a!” kunen da. 5 Ket to Hudas, nipadtu na mettin dito diplata iya uneg niya Te̍mplu, se̍ pimanaw ngarud antuni. Ket nawe̍ met nagbe̍tkel nga nagpessel lin. 6 Ket dito pangpangulu dito agsirsirbi iya Te̍mplu, inalac da dito diplata, nga kinunen da, “Sigun iya Linteg, maiparit nga maipay yani nga kuwarta iya pagpunduwan ka kuwarta iya Te̍mplu, ta naipaay met nga bayad niya biyag toley yin,” kunen da. 7 Ket iya agten iyan, nagiinnumanan da, ket nagaannamungan da nga ingina da yan nga kuwarta ito ginet nito isa nga agar-ariman kadiya naduwin. Ket tutu met nga nipaay da yan nga ginet ka pakaitamnan diya gan-gannaet nga matey antuni. 8 Ket gapu ta bayad niya biyag toley ya ningina da, maaw-awagan yan nga ginet agingga ita ka “Ginet nga Nadagaan.” 9 Ket iya agten iyanin, natungpalin to naipaikagi ito mammadtu nga He̍re̍myas itun, ito kinunen na, “Inalac da to tellu nga pulu nga diplata nga kuwarta, nga itu yan to nikeddeng dito duduma nga iIsrae̍l nga pateg niya biyag na. 10 Ket ningina da diyan nga diplata ito ginet nito agar-ariman ka naduwin, naikanatad ito nibilin niya Apu iyaken.” 11 Ket e̍ Je̍sus itun, naisangu win ito gube̍rnadur. Ket nagsaludsud to gube̍rnadur igina nga kinunen na, “Tutu kad nga ikew ya Ari diya Hudyu?” kunen na. Ket kinunen ne̍ Je̍sus, “Nakagi mun,” kunen na. 12 Ket ito nangpabasul dito pangpangulu diya agsirsirbi iya Te̍mplu igina, se̍ dito panglakayen, awan met nisungbat na. 13 Ket kinunen ngarud ne̍ Gube̍rnadur Pilatu iginan, “Madi ka kad magicna diya adu nga ipabpabasul da ikew?” kunen na. 14 Ket madi latta simungsungbat nge̍ Je̍sus igina, nga awan pulus kinagi na. Ket itu nga napalaus to seddaaw nito gube̍rnadur. 15 Ket to gube̍rnadur, gangey na nga kada timpu Padaya Nitatalib, mangiruwar ka isa nga balud nga piliyen diya toltoley. 16 Ket uwed itun ya isa nga agdindinamag nga balud antuni nga agnagan ka Barabas. 17 Dikad pe̍ ito naur-urnung diya toltoley yin, sinaludsud ne̍ Pilatu igida nga kinunen na, “Para dakayu, nagan ya gabay nu nga iruwar ku: to Barabas winno e̍ Je̍sus nga maawagan ka Kristu?” kunen ne̍ Pilatu. 18 Agten ngarud iyan ya kinunen na, ta emmu na nga to nangiyawatan da e̍ Je̍sus igina, ket gapu ngas iya apal da. 19 Ket bekken nas nga iyan, ta ito madama pekkem nga nakatugew nge̍ Pilatu ito tugew na iya pangukuman, uwed nipaibaga nito asawa na igina nga kunen na, “Madi ka kuma makibiyang iyan nga toley nga awan basul na. Ta nariribukan nac nga unay gapu iya napasmeggac ito gabi maipanggep igina.” 20 Ngem dito pangpangulu dito agsirsirbi iya Te̍mplu, se̍ dito panglakayen, dinurugan da lugudin dito toltoley nga e̍ Barabas kuma ya adngen da e̍ Pilatu nga iruwar na. Ket e̍ Je̍sus nga gennung, mapatey kuma kanu. 21 Dikad pe̍ e̍ Pilatu, sinaludsud na manin kadito toltoley nga kinunen na, “Nagan kadidi nga duwa ya gabay nu nga iruwar ku?” kunen na. Ket kinunen da met, “E̍ Barabas!” 22 Ket e̍ Pilatu, kinunen na igida, “No agten iyan, nagan ngarud ya gabay nu nga pamaay ku e̍ Je̍sus nga maawagan ka Kristu?” kunen na. Ket kinagkagi da nga amin nga kinunen da, “Mailansa kuma ka krus!” kunen da met. 23 Ket kinunen manin ne̍ Pilatu, “Ape̍ kadi? Nagan ngarud ya basul na?” kunen na. Ngem nakarkaru lugud to panangip-ipkaw da nga kinunen da, “Mailansa kuma ka krus!” kunen da met latta. 24 Ket e̍ Pilatu, nadlaw na nga awan mamaay na ya panangipilit na, no di lugud mangpariribuc ngas kadito toltoley. Itu nga namet ka danum, ket binegguwan na met diya ima na ito imatang dito toltoley, nga kinunen na, “Awan basul ku iya pannakatey nidi nga toley! Basul nu was yanin!” kunen na. 25 Ket kinunen amin dito toltoley, “Bo! Dakami it se̍ diya an-anac mi ya makin-kargu iya pannakatey na!” kunen da met. 26 Dikad pe̍ pinairuwar ngarudin ne̍ Pilatu to Barabas igida. Ngem e̍ Je̍sus, pinasaplit ne̍ Pilatu ka latiku, se̍ na niyawat kadiya mangilansa ka krus. 27 Ket inalac ngarud dito suldadu nito gube̍rnadur nge̍ Je̍sus, nga nipen da ito palasiyu nito gube̍rnadur, se̍ da pinaurnung diya amin dito kabulun da nga suldadu ito edyan ne̍ Je̍sus. 28 Inubaan da met, ket siuuyaw da nga nangke̍bal iginan ka nadgang nga luput. 29 Ket nagkawikew da met ka lanut nga agrasrasi, nga inariman da ka sinan-balangat, se̍ da nisimpa iya ulu ne̍ Je̍sus. Pinagikem da pe̍ ka tabagan ya diwanan nga ima na, se̍ da nagindadayaw nga nagparintumeng ito sangu na. Ket inuy-uyaw da, nga kinunen da, “Wahey! Madaydayaw ka kuma nga ari diya Hudyu!” kunen da. 30 Ket linutaban da met pe̍, se̍ nimet da to tabagan, nga nibacbaut da ito ulu na. 31 Ket ito nalpas dan nga inuy-uyaw, nipac da to ke̍balin, ket nikawwes da manin igina to sigud nga luput na. Kalpasan na, niruwar da tasun ipen da nga ilansa ka krusin. 32 Ket ito rumrumwar da ito siyudad, nasabet da ya isa nga iSire̍ne̍ nga agnagan ka Simon. Ket nipaagtu dito suldadu nga nipapilit igina to krus ne̍ Je̍sus. 33 Ket nakadateng da iya lugar nga maawagan ka Gulguta, nga kayat na nga kagiyen, “Edyan Bangabanga.” 34 Ket itun, painuman da kuma nge̍ Je̍sus ka basi ubas nga nalaukan ka apdu, ngem ito naramanan nan, madi na met ininum. 35 Ket itun, ito nilansa dito suldadu ka krusin, nagbibingayan da met diya luput na nga nagbibinnunutan da no kumaan kuma ya panagbibingay da. 36 Ket kalpasan niyan, nagtutugew dito suldadu antuni nga nagbantay igina. 37 Ket ito ngatuwen niya ulu ne̍ Je̍sus ito krus, uwed nisimpa da nga pakaemmu ito naipabasul igina. Agten idi to naisurat: “Idi nge̍ Je̍sus, ya Ari diya Hudyu.” 38 Ket uwed pe̍ itun duwa nga tulisan nga naikumpas e̍ Je̍sus, nga nailansa pe̍ kadiya krus da. Ya isa, uwed iya madiwanan ne̍ Je̍sus, ket ya isa, uwed iya makatigid na. 39 Ket diya toley nga timaltalib iyan, nagwingwingiwing da met nga siuuyaw, nga kinunen da e̍ Je̍sus, 40 “Se̍pe̍ ikew met to nangibaga nga lasangem ya Te̍mplu se̍ ka mettas bangunen manin ka unus tellu nga algew! No agten iyan ya pannakabalin mu, isalakan mu man ngarud ya beggi mun! No tutu nga anac naka nge̍ Apu Diyus, umulug ka ngarud iyan nga krusin!” kunen da. 41 Ket agten met pe̍ dito pangulu diya agsirsirbi iya Te̍mplu, se̍ dito manursuru iya Linteg, se̍ dito panglakayen, ta nakipaglaclais da pe̍ iya maipanggep e̍ Je̍sus, nga kinunen da, 42 “Naisalakan na kanu diya duduma, ngem di na met maisalakan ya beggi nan! Igina kanu ya ari ka Israe̍l! Umulug kuma ngarudin iya krus na, tasun mamati tida iginan! 43 Agtalec kanu e̍ Apu Diyus. Ala, isalakan kuma ngarud ne̍ Apu Diyus ita ngi nin, no tutu nga magustuwan na yani. Ta kinunen kanu met nidi nga toley nga, ‘Anac nac nge̍ Apu Diyus,’ kunen na kanu met,” kunen da. 44 Ket dito tulisan nga naipabulun e̍ Je̍sus nga nailansa, inuyaw da met pe̍ nge̍ Je̍susin. 45 Ket ito matuunin itun, gimicbet met ya amin nga lubung antuni nin, ket nagpaut to gicbet agingga ka alas tre̍s iya gidam. 46 Ket ito mangalas tre̍sin, pinumkaw met nge̍ Je̍sus nga kinunen na ka nabileg, “E̍li, E̍li, lama sabactani?” nga kayat na nga kagiyen, “Diyus ku, Diyus ku, ape̍ nga binaybay-an nac?” 47 Ket diya duduma kadito agsisikad antuni nga nakagicna ito kinagi ne̍ Je̍sus, kinunen da, “Nih! Ay-ayaban met nidi nga toley to mammadtu nga E̍lyasin!” kunen da. 48 Ket ya isa igida, sigida itun nga nanagtag nga nawe̍ namet ka kapes. Ket nipaagsep na ka suka, se̍ na nisuge̍nge̍t ka tabagan, tasun ipasepsep na kuma e̍ Je̍sus. 49 Ket dito duduma, kinunen da, “Iton tida! Singen tida no umbe̍t lugud isalakan nito E̍lyas,” kunen da. 50 Ket e̍ Je̍sus, nagpekkaw manin ka nabileg, ket nipalubus na nga nauyus ya anges nan. 51 Ket enna Te̍mplu, napigis mettin itun to kurtina nga nanglinged iya uneg na, nga nagudduwa mettin manipud iya ngatu, nga nanglacpus iya gayad na. Nangyegyeg met pe̍ itun, ket nab-abka diya pinasin. 52 Ket nalukatan pe̍ diya tamtamen nga uwed iyan, ket adu diya natey yin nga toltoley ne̍ Apu Diyus nga nagungar met itun. 53 Ket diyan nga nagungar itun, rinumwar da ngarud kadito nakaitamnan da, ket imuneg da met ka He̍rusale̍m kalpasan nito panagungar ne̍ Je̍sus itun. Imuneg da ngarud iya siyudad nga ipatpateg ne̍ Apu Diyus, ket nagpasingen da met ka adu nga toltoley antuni. 54 Ket ya kapitan se̍ dito suldadu na nga nagbanbantay e̍ Je̍sus, napalaus ngarud to ansing da ito nadlaw da to yegyeg se̍ dito duduma nga napasamac itun. Ket kinunen da, “Pudnu met nga Anac ne̍ Apu Diyus yan!” kunen da. 55 Ket uwed da pe̍ adu nga babey antuni iya nabay-at ka e̍teng ito krus, ket nabuya da met to napasamac. Itu diyan dito babey nga simursurut nga nangsirsirbi e̍ Je̍sus itun, nanipud ito nipapanaw na enna Galilya. 56 Uwed kadidi nga babey nge̍ Marya nga iMagdala, se̍ uwed pe̍ nge̍ Marya nga ina de̍ Santiyagu nge̍ Huse̍, se̍ uwed pe̍ to ina dito anac nito Se̍be̍dyu. 57 Ket ito gumidamin, uwed nawe̍ antuni nga isa nga nabacnang nga taga-Arimatiya. Igina nge̍ Huse̍, nga isa nga pasurut pe̍ ne̍ Je̍sus. 58 Nawe̍ ito edyan ne̍ Gube̍rnadur Pilatu, ket nagadeng ka pammalubus nga alac na ya bangkay ne̍ Je̍sus. Ket nibilin ne̍ Pilatu itun nga mapalubusan kanu to Huse̍ nga alaken nan. 59 Dikad pe̍ nawe̍ ngarud nimet ne̍ Huse̍ to bangkay. Kinubit na ka kabarbaru nga luput nga maawagan ka line̍n, 60 se̍ na nipisuc iya mismu nga tamen na nga nailiyang ka batu. Ket ito naipisuc kin, binukalig nito Huse̍ ya isa nga dackel nga batu nga nanggiset na ito tamen, ket pimanawin. 61 Ket itun, uwed met nge̍ Marya nga iMagdala se̍ to isa pekkem nga Marya, nga nakatugew da iya nabay-at ka e̍teng nga nakasangu da ito tamen. 62 Ket ito kadamlag na, itu ya Algew Ngilin nga simarunu ito Algew Panagisagana. Ket dito pangpangulu dito agsirsirbi iya Te̍mplu, se̍ dito Parisiyu, nawe̍ da naguurnung iya sangu nito Gube̍rnadur Pilatu. 63 Ket kinunen da, “Apu, malagip mi nga ito sibibiyag pekkem to mangal-allilaw nga toley, kinunen na nga, ‘Kalpasan nad niya tellu nga algew, agungar rac,’ kunen na met itun. 64 Itu nga ibilin mu kuma ngarud nga maguwardiyaan nga nalaing ya nakaitamnan na agingga iya katluwen na nga algew. Ta kaynun no mawe̍ libasen diya pasurut na ya bangkay na, ket maibaga da nad met kadiya toltoley nga, ‘Nagungarin,’ kunen da nad ngata. Ket no agten iyan, nakarkaru nad lugudin ya modi nga panangallilaw da ngem ito nona,” kunen da. 65 Ket kinunen ngarud nito Pilatu igida, “Alac nu ngarud ya isa nga bungguy guwardiya, ket pabantayan nu nga nalaing to tamen na agingga iya kabaellan nu,” kunen na. 66 Ket iya agten iyan, nawe̍ da ngarud. Ket nipasnec da nga tutu to panangbantay da ito tamen, nga uwed nibaldeng da nga pakadlawan da ito ruwangan na, se̍ pinabantayan da pe̍ yin. 1 Ket ito nalabes sin to Algew Ngilin, ito gibegibet pekkem iya agsapa niya Duminggu, nawe̍ siningen de̍ Marya nga iMagdala se̍ to isa pe̍ nga Marya to tamen. 2 Ket ya napasamac itun, uwed met nakabilbileg nga yegyeg. Ket nairana met yan iya panagdessag niya isa nga anghe̍l ne̍ Apu Diyus manipud ka langit. Ket nawe̍ na nibukalig to dackel nga batu nga naigiset ito tamen, ket nagtugawan nan. 3 Arig met nga kilawet ya darang nito anghe̍l, se̍ nakapurpuraw to luput na. 4 Ket nagpilpilpig ngarudin dito guwardiya gapu ito ansing da ito anghe̍l, ket arig da nga natey yin. 5 Ket to anghe̍l, kinunen na kadito babey, “Madi kayu mansing. Emmuc nga sapsapulen nu nge̍ Je̍sus nga nailansa ito krus. 6 Awan met idi nin. Ta nagungarin, nga agten mettas ito kinunen na. Umbe̍t nu singen to nakaipaidaan na itun. 7 Ket se̍ kayu gawaan ya mawe̍ kadito adalan na, nga ipadamag nu igida nga agten idi: ‘Nagungarin. Ket ita, mon-ona ngem dakayu nga mawe̍ enna Galilya ngin. Masingen nu nad ngarud antuni,’ kunen nu kuma. Tandaanan nu ngarud yani nga nibagac dakayu,” kunen nito anghe̍l. 8 Ket gapu ito nasingen se̍ nagicna dito babey, naalistu da nga pimanawin ito edyan nito tamen, nga siaansing dan, se̍ siaanggem da met pe̍ yin. Ket nanagtag da nga nawe̍ mangibaga kadito adalan ne̍ Je̍sus. 9 Ket ito uwed dito babey ito dalanin, uwed met iyanin nge̍ Je̍sus nga simabet igida. Ket kinablaawan na da. Ket imadenni da ngarud e̍ Je̍sus, nga nagparintumeng da nga nicman da diya saka na, ket nagdaydayaw da igina. 10 Ket kinunen ne̍ Je̍sus igida itun, “Madi kayu kuma mansingin. Mawe̍ kayu was ibaga kadiya kakabsat ku, nga mawe̍ da kuma ka Galilya ngin. Ta ennan ya pakasingnan da nad iyaken,” kunen na. 11 Ito uwed pekkem mas dito babey ito dalan, uwed duduma kadito guwardiya nga nawe̍ enna siyudad, nga nibaga da kadito pangpangulu diya agsirsirbi iya Te̍mplu amin nga napasamac itun. 12 Ket dito pangpangulu diya agsirsirbi iya Te̍mplu, se̍ dito panglakayen, nagiinnumanan da ngarudin. Ket nagtutulag da nga e̍cdan da ka adu nga kuwarta dito suldadu nga guwardiya, 13 nga kinunen da igida, “Ibaga nu kadiya toltoley nga inumbe̍t dito pasurut na ito gabi nga linibas da to bangkay na ito matmatudug kayu, kunen nu, a. 14 Ket no madamag nad niya gube̍rnadur yani, ket dakami nad ya mangay-ayu igina tasun awan nad pakadanagan nu,” kunen da. 15 Ket inawat ngarud dito guwardiya to kuwarta, ket tinungpal da to naisuru igida. Ket iya agten iyan, to nipadamag dito guwardiya kadiya toltoley, itu pe̍ yin ya is-istoryaen diya Hudyu orey ita pekkem nga timpu. 16 Ket dito sangapulu ket isa nga adalan ne̍ Je̍sus, nawe̍ da ngarud itun ka Galilya, enna tageytey nga nisuru ne̍ Je̍sus igida itun. 17 Ket ito nasingen da nge̍ Je̍sus antuni, nagparintumeng da ngarud nga nagdaydayaw igina. Ngem uwed da met duduma igida nga nagduwaduwa pekkem. 18 Ket e̍ Je̍sus, imadenni igidan, ket kinunen na igida, “Naitalec iyaken amin nga turay nga uwed ka langit se̍ iya lubung ngi. 19 Itu nga mawe̍ kayu kuma ngarud agpasurut kadiya toltoley kadiya amin nga pagpagiliyan, tasun umapu da iyaken. Bautisaran nu diya pasurut gapu iya turay nga uwed iya Ama, Anac, se̍ iya Ispiritu Santu. 20 Ket isuru nu da nga tungpalen da diya amin nga nibilin ku dakayu. Ket laglagipen nu kuma nga kabulun dac nga pe̍yeng agingga iya panagpatingga nidi nga timpu,” kunen na. 1 Agten idi to pangrugiyan niya Makaparagsac nga Damag maipanggep e̍ Je̍su Kristu nga Anac ne̍ Apu Diyus. 2 Uwed to kagi ne̍ Apu Diyus nga nisurat nito mammadtu nga Isayas itun, nga kinunen na, “Agten idi: Bilinec nad ya ibon ku nga mangipakaemmu, nga mawe̍ nga mon-ona ngem ikew, ket isagana na ya dalan mu.” 3 “Enna away, uwed mangip-ipkaw nga kunen na, ‘Isagana nu ya dalan niya Apu! Palinteggen nu ngarud ya dalanen na!’” kunen na. 4 Ket iya agten iyan, uwed ngarud nangaskasaba se̍ namacbautisar enna away itun, nga itu nge̍ Juan. Nikasaba na nga masapul nga agbabawi diya toltoley, nga agbautisar da, tasun maawat da ya pannakapakawan diya basbasul da. 5 Ket itun, adu ngarud diya nawe̍ naggigicna igina, nga gayat da kadiya amin nga il-ili iya prubinsiya nga Hudya se̍ iya siyudad nga He̍rusale̍m. Nagipakaemmu da met nga situtulnug kadiya basbasul da, ket binautisaran ne̍ Juan da enna wangag Hordan. 6 Ket ya luput nito Juan, naariman met ka dutdut kame̍lyu, ket lalat ngas ya barikes na. Sisibew se̍ digu yukan ya pagbibiyag na itun. 7 Ket nangasaba to Juan nga kinunen na, “Uwed sumarunu nad iyaken nga dacdackel ya pannakabalin na ngem iyaken. Ket di yac pe̍ nga maikari nga orey no agdokot ngas nga mangukas kadiya listun diya palloka na. 8 Iyaken, danum ya pamautisar ku dakayu. Ngem igina, ya Ispiritu Santu met ya pamautisar na nad dakayu,” kunen na. 9 Ket itun nga timpu, inumbe̍t nge̍ Je̍sus antuni nga gayat enna Nasare̍t, nga isa nga ili ka prubinsiya nga Galilya. Ket binautisaran met ne̍ Juan enna wangag Hordan. 10 Ket ito gumacgacdang nge̍ Je̍susin, nasingen na nga arig nga napigis met nga nalukatan ya langitin. Ket nasingen na pe̍ ya Ispiritu ne̍ Apu Diyus nga agpaspasegged met igina nga agten iya kalapati. 11 Ket uwed pe̍ timec nga nagicna antuni nga nagtaud ka langit, nga kinunen na, “Ikew ya Anac ku nga dungdungnguwec. Ikew ya pakaay-ayuwac,” kunen na. 12 Ket itun, sigida met nga nipanaw niya Ispiritu ne̍ Apu Diyus nge̍ Je̍sus manipud ito wangag, nga niturung na ka away. 13 Ket nagedyan nge̍ Je̍sus ka away ka unus eppat nga pulu nga algew, nga nalak-aman na met antuni ya panangsulisug ne̍ Satanas. Adu met pe̍ diya nauyung nga atap nga animal antuni. Ket itun, inistimar met diya anghe̍le̍s nge̍ Je̍sus antuni. 14 Ket ya napasamac itun, naibalud to Juan. Kalpasan nito pannakaibalud na, nawe̍ nge̍ Je̍sus iya prubinsiya nga Galilya ngin, nga nangikaskasaba iya Makaparagsac nga Damag nga gabay ne̍ Apu Diyus nga ipakaemmu. 15 Ket kinunen ngarud ne̍ Je̍sus, “Nadatnganin ya kustu nga timpu, ket dandani mettin ya panangituray ne̍ Apu Diyus. Agbabawi kayu ngarudin, ket mamati kayun iya Makaparagsac nga Damag!” kunen na. 16 Ket ito manmanalan nge̍ Je̍sus iya pingit nito baybay ka Galilya, uwed nasingen na nga duwa nga mangngalap, nga agnagan ka Simon se̍ Andre̍s, nga agkabsat. Madama da nga agtabtabukul itun. 17 Ket kinunen ne̍ Je̍sus igida, “Suruten dac lugudin, ta pagbalinen nakayu nga arig nga mangngalap ka toley nga gennung,” kunen na. 18 Ket sigida met nga pinanawan da dito iket da, ket simurut da ngarud iginan. 19 Ket nituluy ne̍ Je̍sus ya nanalan ka e̍teng, ket nasingen na diya anac ne̍ Se̍be̍dyu, nga agnagan ka Santiyagu se̍ Juan. Didi nga agkabsat, uwed da iya bangka da nga agay-ayuma kadiya iket da. 20 Ket apaman nga nasingen ne̍ Je̍sus dito agkabsat, inayab na dan. Ket pinanawan da ngarud nge̍ Se̍be̍dyu nga ama da iya bangka ngin, agraman diya mangmangged igida, ket simurut da ngarud e̍ Je̍susin. 21 Ket nawe̍ de̍ Je̍sus iya ili nga Kape̍rnaum. Ito nadatngan ya Algew Ngilinin, nawe̍ ngarud imuneg iya gigimungan diya Hudyu antuni, ket nangisuru kadiya toltoley. 22 Ket nasdaaw diya naggigicna igina, ta naturay met ya panangisuru na, nga bekken nga agten iya panangisuru diya manursuru iya Linteg. 23 Ket ito madama nge̍ Je̍sus nga mangisursuru, pagamwan nas nga uwed ito gigimungan ya isa nga lalaki nga naluganan ka sairu. 24 Ket nipkaw na nga kinunen, “Je̍sus nga iNasare̍t! Nagan ngarud ya biyang mu dakami? Numbe̍t nakami kad pirdiyen? Em-emmu naka met! Ikew ya Nalinteg nga Ebbon ne̍ Apu Diyus!” kunen na. 25 Ngem pinagulimec met ne̍ Je̍sus to sairu nga naglugan, nga kinunen na nga siiinget, “Madi ka mamagas! Agtalew ka iyan nga toley yin!” kunen na. 26 Ket to sairu, pinageddan na mettin to lalaki nga naglugluganan na, se̍ kinumre̍s ka nabileg, ket nagtalew ngarud ito lalaki yin. 27 Ket diya amin nga nakasingen iyan, nasdaaw da ngarud, itu nga kinunen da iya panagtetebbar da, “Kumaan ngata ya agten idi? Sabali met ya panursuru na. Nabileg pe̍ ya turay na, ta orey diya sairu, bilinen na da met, ket agtungpal da nga tutu igina!” kunen da. 28 Ket dagus ngarud nga nagdindinamag nge̍ Je̍sus kadiya amin nga ed-edyan nga masakupan niya prubinsiya nga Galilya. 29 Ket pimanaw nge̍ Je̍susin ito gigimungan, ket nawe̍ iya baley de̍ Simon nge̍ Andre̍s. Ket nibulun pe̍ igina de̍ Santiyagu nge̍ Juan. 30 Ket ya babey nga katugangan ne̍ Simon, nakaida itun, ta madagang met. Ket apaman nga sinumpuc nge̍ Je̍sus, nibaga da igina maipanggep ito babey nga agsakit. 31 Ket e̍ Je̍sus, nawe̍ ngarud iya edyan na. Nicman na ya ima nito babey, ket tinulungan na nga bimangunin. Ket awan mettin to dagang na, ket nagistimar pe̍ ka para igidan. 32 Ket ito nisurneb ya sinagin iyan mettas nga algew, ne̍lbe̍t diya toltoley iya edyan ne̍ Je̍sus diya amin nga agsasakit se̍ diya naluganan ka sairu. 33 Ket iya agten iyan, naguurnung itun diya amin nga agkakailiyan iya sangu nito baley nga edyan ne̍ Je̍sus. 34 Adu ngarud diya pinalaing ne̍ Je̍sus itun nga agsagsagaba ka nadumaduma nga sakit, se̍ adu pe̍ diya sairu nga pinagtalew na ka toley. Ket madi na pinalubusan nga agkagi dito sairu, ta emmu da met no nagan na nge̍ Je̍sus. 35 Ket iya parbangun pekkem ito kadamlag na, bimangun nge̍ Je̍sus, se̍ pimanaw ito ili nga nawe̍ ka lugar nga awan matagtagitoley na. Ket nagkararag antuni nin. 36 Ket e̍ Simon se̍ diya kabulun na, nawe̍ da ngarud sinapulin. 37 Ket ito nasmac da nge̍ Je̍sus, kinunen da igina, “Sapsapulen daka diya toltoley yin,” kunen da. 38 Ket kinunen ne̍ Je̍sus igida, “Mawe̍ tida kuma kadiya kabangibang nga il-ili yin, tasun mangasaba ngac pe̍ kadiyan, ta itu met ya numbe̍tac,” kunen na. 39 Ket nawe̍ ngarud pinasyar ne̍ Je̍sus diya amin nga parte̍ niya prubinsiya nga Galilya, ket nangaskasaba kadiya gigimungan da, se̍ nangpatpatalew kadiya sairu kadiya toley nga linuganan da. 40 Ket itun, uwed isa nga lalaki nga nakutel, nga nawe̍ iya edyan ne̍ Je̍sus nga nagpacpakaasi igina. Nagparintumeng ngarud nga kinunen na e̍ Je̍sus, “Emmuc nga mapalaing nac met, no gabay mu,” kunen na. 41 Ket naasiyan ngarud nge̍ Je̍sus, ket inicman na to lalaki, se̍ na kinunen, “Gabay ku met. Malaingan ka ngarudin,” kunen na. 42 Ket sigida met nga naipac to kutel nan, ket nalainganin. 43 Ket pinapanaw ne̍ Je̍susin, nga nona nga binilin na nga siiinget to lalaki, 44 nga kinunen na, “Madi ka ibagbaga ya maipanggep idi iya orey nagan na. Mawe̍ ka ipasingen ya beggim iya agsirsirbi iya Te̍mplu, se̍ mangipaay ka kadiya datun nga maikanatad iya bilin nito Muyse̍s, tasun maipanecnec kadiya toltoley ya pannakapalaing mu,” kunen na. 45 Ngem ito nakapanawin to lalaki, nawe̍ na lugud niawaawag to napasamac iginan. Ngarud, gapu ito panangipadamag na, madi met nakasrec nga silalatac nge̍ Je̍susin kadiya orey nagan na nga il-ili, no di lugud nagedyan nas iya awayin. Ket diya toltoley, nawe̍ da nga pe̍yeng iya edyan na, nga naggayat da kadiya amin nga luglugar antuni. 1 Kalpasan niya sumagpipiga nga algew, simoli nge̍ Je̍sus enna Kape̍rnaum. Ket nagdinamag ngarud nga sinumpuc iya paged-edyanan na nga baley yin. 2 Ket naguurnung diya adu nga toley iyan nga baley. Itu nga orey iya ruwar niya gagayangan niya baley, awan pe̍ madalan, gapu iya kaadu diya toley yin. Ket e̍ Je̍sus, uwed iya uneg nga mangikaskasaba iya kagi ne̍ Apu Diyus kadito toley. 3 Ket itun, uwed da nangipen igina ka isa nga lugpi nga binuligan diya eppat nga lalaki. 4 Ngem gapu iya kaadu diya toley, madi da met maiyadenni e̍ Je̍sus to lugpi. Itu nga nawe̍ da met inakas nga inbutan ya atep iya batug ne̍ Je̍sus. Ket ito uwed ebbut nan, binaluyubuy da to lugpi nga siiida pekkem iya ida na. 5 Ket ito nasingen ne̍ Je̍sus nga sipapati da, kinunen na ito lugpi, “Anac ku, napakawan diya basbasul mun,” kunen na. 6 Ket uwed da met pe̍ manursuru iya Linteg nga nakipagtugtugew antuni. Ket kinunen da iya lemlemmet da, 7 “Ahah! Ape̍ agten iyan ya kagkagiyen nidi nga toley? Maikuntra met e̍ Apu Diyus yan, ta awan met makapakawan ka basul no di yas e̍ Apu Diyus!” kunen da. 8 Ket sigida met nga emmu ne̍ Je̍sus iya panpanunut na to uwed iya lemlemmet dan, ket kinunen na igida, “Ape̍ nga agten iyan ya lemlemtan nu? 9 Nagan ngarud ya nalaclaka nga patiyen nu? No kunec idi nga lugpi nga, ‘Napakawan diya basbasul mun,’ winno kunec igina nga, ‘Bumangun kan, bacrunem ya idam se̍ manalan kan’? 10 Itan, panecnekkac ngarud dakayu nga ya Anac nga Naipatoley, uwed turay na idi nga lubung nga mamakawan ka basul,” kunen ne̍ Je̍sus. 11 Ket kinunen na ngarud ito lugpi yin, “Ket ikew, bumangun kan. Bacrunem ya idam, se̍ agawir kan,” kunen na. 12 Ket bimangun ngarud to lugpi, ket sigida met nga binacrun na to ida na, se̍ rinumwarin. Ket amin da, nasingen da met yan, itu nga nasdaaw da ngarud nga amin. Ket nidaydayaw da nge̍ Apu Diyus, nga kinunen da, “Awan pekkem agten idi nga nas-asingen tida itun!” kunen da. 13 Ket itun, nawe̍ manin nge̍ Je̍sus enna pingit nito baybay ka Galilya. Ket adu diya toley nga nawe̍ naguurnung iya edyan na antuni, ket sinursuruwan na da ngarud. 14 Ket ito manmanalan manin nge̍ Je̍sus nga pimanaw iyanin, tumaltalib met iya upisina nga babayadan ka buis. Ket uwed nasingen na nga isa nga lalaki nga nakatugew ito upisina, nga itu nge̍ Le̍bi nga anac ne̍ Alpiyu. Ket kinunen ne̍ Je̍sus igina, “Suruten nac,” kunen na. Ket ginumnukat ngarud nge̍ Le̍bi, nga nawe̍ simurut iginan. 15 Ket bayat nito kauwed ne̍ Je̍sus se̍ diya adalan na iya baley ne̍ Le̍bi nga agsasangu da nga mangmangan, adu met diya agsingsingir ka buis se̍ diya naibilang nga managbasul nga makisangsangu igida nga mangan, ta adu da nga simurut e̍ Je̍susin. 16 Ket diya Parisiyu nga manursuru iya Linteg, nasingen da nge̍ Je̍sus nga makisangsangu nga mangan kadiya agsingsingir ka buis se̍ kadiya managbasul nga toley. Itu nga kinunen da ngarud kadito adalan na, “Ape̍ nga kasangsangu na met nga mangan diya agsingsingir ka buis se̍ diya managbasul?” kunen da. 17 Ket ito nagicna ne̍ Je̍sus to kinunen da, kinagi na met igida, “Bekken met nga diya nakaradkad ya makasapul ka mangngagas, no di lugud diya agsakit. Ket agten nac met iyan, ta ya numbe̍tac, bekken met nga tasun awisec diya nalinteg nga toley, no di lugud diya managbasul,” kunen na. 18 Ket ito name̍nsan, dito adalan ne̍ Juan nga Mammautisar, se̍ dito Parisiyu, madama da nga tungtungpalen ya kari da nga madi mangan. Ket uwed da toley nga nawe̍ iya edyan ne̍ Je̍sus, nga kinunen da igina, “Ape̍ kad nga diya adalan ne̍ Juan nga Mammautisar se̍ diya pasurut diya Parisiyu, ket emmu da met ya agariman ka kari da nga madi mangan, ngem diya adalan mu nga gennung, madi da met wanglen ya agten iyan?” kunen da. 19 Ket kinunen ne̍ Je̍sus igida, “Kaspagarigan no uwed pakalun, ket bayat niya kauwed pekkem niya nubyu kadiya kabulun na, rumbeng kad aya no iparit da iya beggi da ya mangan? Bekken met! Ta bayat niya kauwed niya nubyu igida, rumbeng met igida ya mangan. 20 Ngem madatngan nad ya timpu nga maipanaw igidan ya nubyu, ket itu nad mettasin ya timpu nga mangiparit da iya beggi da nga mangan. 21 “Kaspagarigan pe̍ no ya panangitakup ka luput, ket madi ngarud rumbeng nga itakup tida ya kabarbaru nga luput iya daan nga kawwes. Ta no kumsen nad ya naitakup, mapigis ngarudin to pakaitakupan na, ket dumacdackel mettin to sigud nga pigis na. 22 “Ket kaspagarigan manin no ya papayan ka basi, madi met rumbeng nga ipay tida ya banal nga basi ka daan nga kadus nga lalat. Ta no agten iyan ya wanglen tida, bettaken nad met niya banal nga basi ya kadus nga lalat. Ket masayang nad ya basi yin, se̍ masayang pe̍ yin ya kadus nga lalat nga nakaipayan na. Dikad pe̍ no ya banal nga basi, ket ya kabarbaru kuma ngarud nga kadus nga lalat ya pakaipayan na,” kunen na. 23 Ito name̍nsan nga Algew Ngilin, manmanalan de̍ Je̍sus iya laplapug nga namulaan ka trigu. Ket ito panagdaldalan da, nagkelkeltung diya adalan na kadiya dawa niya trigu nga kinan da. 24 Ket uwed da met Parisiyu nga nagkunen e̍ Je̍sus, “Singem! Ape̍ nga wanglen da ya maiparit iya Linteg tida iya Algew Ngilin?” kunen da. 25 Ket kinunen ne̍ Je̍sus igida, “Di nu pekkem aya nga nabasa ya maipanggep ito winangel nito Ari Dabid ito nagkasapulan itun, se̍ nabisin, igina se̍ dito kinabulun na? 26 Ta ito timpu nga e̍ Abiyatar to kangatuwan nga agsirsirbi iya pagdaydayawan, imuneg met to Dabid iya pagdaydayawan nga maawagan ka baley ne̍ Apu Diyus, ket nangan met ito tinapay nga naidatun mettas e̍ Apu Diyus. Ket emmu nito Dabid nga sigun iya paglinteggan tida, diyan nas met agsirsirbi iya pagdaydayawan ya mapalubusan nga mangan iyan nga tinapay. Ngem nangan latta to Dabid, se̍ ne̍cdan na met pe̍ dito kabulun na,” kunen na. 27 Ket nituluy ne̍ Je̍sus nga kinunen na manin kadito Parisiyu, “Ya Algew Ngilin, nabangun met nga maipaay iya toley, bekken met nga ya toley ya maipaay iya Algew Ngilin. 28 Ket ya Anac nga Naipatoley, ket Apu met, itu nga Apu met pe̍ niya Algew Ngilin,” kunen na. 1 Ito name̍nsan manin, nawe̍ nge̍ Je̍sus nga nakigimung iya gigimungan diya Hudyu. Ket uwed isa nga lalaki antuni nga nacpe̍t ya isa nga ima na. 2 Ket uwed da pe̍ toley antuni nga agsicsiim no palaingen ne̍ Je̍sus to lalaki iya Algew Ngilin, ta gabay da nga idarum nge̍ Je̍sus. 3 Ket e̍ Je̍sus, kinunen na met ito lalaki nga nacpe̍t ya ima na nga, “Umbe̍t ka idi sangu mi,” kunen na. 4 Ket kinunen na kadito agsicsiim, “Nagan kad ya maipalubus iya Linteg tida nga wanglen tida kuma iya Algew Ngilin? Ya panagwangel ka nabaru, winno ka dake̍c? Ya panangisalakan ka biyag, winno ya pumatey?” kunen na. Ngem madi da met negkim. 5 Ket limanga ngarud nge̍ Je̍sus nga simingsingen igida nga silulucsew win. Ket orey uwed lucsew na, nangisakit met pe̍ igida gapu ta agmulinas da met. Ket kinunen na ngarud ito lalaki yin, “Ucnatem ya imam,” kunen na. Ket inucnat na ngarud to ima na, ket nalaingan mettin. 6 Ket dito Parisiyu, rinumwar dan, nga nagtarus da met nga nawe̍ kadito toley nito Ari He̍rude̍s, tasun makiuman da no kumaan kuma niya panangpukaw da e̍ Je̍sus. 7 Ket e̍ Je̍sus se̍ dito adalan na, pimanaw da nga nawe̍ ito baybay ka Galilya ngin. Ket adu met diya toltoley nga nibulubulun igida. Adu da nga gayat iyan mettas nga prubinsiya nga Galilya, se̍ uwed da pe̍ gayat iya prubinsiya nga Hudya, 8 se̍ iya siyudad nga He̍rusale̍m, se̍ iya pagiliyan nga Idume̍ya, se̍ kadiya il-ili iya demmang niya wangag Hordan, se̍ diya lugar iya le̍but diya siyudad nga Tiru se̍ Sidun. Adu da ngarud nga nawe̍ iya edyan ne̍ Je̍sus, gapu ta nadamag da met dito adu nga inar-ariman na. 9 Ket gapu iya kaadu niya toley, binilin ne̍ Je̍sus diya adalan na nga mangisagana da ka bangka, tasun madi kuma mailet. 10 Ta adu ngamin diya pinalaing nan, itu nga agdidinnurun mettin diya uwed sarut na nga umadenni igina, tasun mase̍cde̍ng da kuma. 11 Ket diya sairu nga lumuglugan ka toley iyan, no masingen da nge̍ Je̍sus, pagparintumengngen da met da iya sangu na, se̍ kunen da nga ipkaw, “Ikew ya Anac ne̍ Apu Diyus!” kunen da. 12 Ngem nainget ya panangbilin ne̍ Je̍sus kadito sairu nga madi da mangipakaemmu maipanggep igina. 13 Kalpasan niyan, nanang-at nge̍ Je̍sus ka tageytey. Ket antuni, inayab na diya ginabay na nga piliyen, ket nawe̍ da ngarud nakibulun igina. 14 Ket sangapulu ket duwa nga toley dito dinutukan na nga maibulbulun igina. Itu diyan dito inawagan ne̍ Je̍sus ka apustule̍s, nga itu diya naibon nga mawe̍ mangasaba, 15 ket se̍ nae̍cdan da pe̍ ka turay nga mangpatalew ka sairu. 16 Ket itu didi dito sangapulu ket duwa nga apustule̍s nga pinili na: E̍ Simon nga pinanaganan na pe̍ ka Pe̍dru, 17 se̍ e̍ Santiyagu nga anac ne̍ Se̍be̍dyu, se̍ e̍ Juan nga kabsat ne̍ Santiyagu, nga itu dito agkabsat nga pinanaganan ne̍ Je̍sus ka Buwane̍rge̍s, nga kayat na nga kagiyen “Anac Eddug.” 18 Se̍ pinili na pe̍ de̍ Andre̍s, Pe̍lipe̍, Bartulume̍, Matyu, Tumas, se̍ e̍ Santiyagu nga anac ne̍ Alpiyu, e̍ Tadyu, se̍ e̍ Simon nga maawagan ka Pasnec, 19 se̍ to Hudas Iskariyute̍, nga itu to nangiyawat iya Apu. 20 Ket ito nagawir nge̍ Je̍susin, adu manin diya toley nga naguurnung iya edyan na. Itu nga e̍ Je̍sus se̍ diya adalan na, madi da met masangu orey yas manganin. 21 Ket ito nadamag diya kabagiyan na yan, nawe̍ da ngarud iya edyan ne̍ Je̍sus, tasun alaken da kuma, ta kinagkagi met diya toltoley nga agel-ellut kanun. 22 Ket ito edyan ne̍ Je̍sus, uwed da pe̍ manursuru iya Linteg, nga naggayat ka He̍rusale̍m. Ket didi nga manursuru, kinunen da maipanggep e̍ Je̍sus, “Linuganan met ne̍ Be̍e̍lse̍bub! Dikad pe̍ ya panangpatalew na ka sairu, ket gapu was met iya turay nga e̍cde̍ niya pangulu diya sairu igina,” kunen da. 23 Ket e̍ Je̍sus, pinaadenni na dito manursuru, ket nagpangngarig igida nga kinunen na, “No e̍ Satanas, gabay na aya nga pagtalawen diya kabulun na mettas? 24 Bekken met! Ta agten idi: No aggiginnura diya toley iya isa nga pagariyan, madi ngarud agpaut yan nga pagariyan. 25 Agten met pe̍ diya kamkameng niya sangabalayan, ta no madi da makapagtutunus, madi ngarud met agpaut ya urnus da. 26 Ket iya agten iyan, no aggiginnura de̍ Satanas, nga mabingabingay ya bungguy nan, ket madi ngarud agpaut ya panagturay nan, no di lugud agpatingga ngin. 27 “Ngem agten idi ya kinapudnu na: No uwed mayat nga umuneg iya baley niya isa nga nabileg nga toley, tasun takawen na kuma diya alikamen na, masapul nga punguwen na met nga mona yan nga nabileg nga toley, se̍ nad makatakew nga tutu ka gabay na nga alaken iyan nga baley. 28 “Maemmuwan nu kuma ngarud nga mabalin nga mapakawan amin nga basul diya toley, agraman pe̍ ya orey nagan na nga ikagi da nga dake̍c nga maikuntra ka sabali. 29 Ngem ya orey nagan na nga agkagi ka dake̍c nga maikuntra iya Ispiritu Santu, pulus nga madi mapakawan. Ta yan nga basul na, maibilang nga basul nga madi mapakawan orey ka agnanayun,” kunen na. 30 Ket agten iyan ngarud to kinunen ne̍ Je̍sus, ta uwed ngamin duduma antuni nga agkunen nga, “Uwed sairu na,” kunen da. 31 Ket itun, inumbe̍t ya ina se̍ diya kakabsat ne̍ Je̍sus nga lalaki. Nagsisikad da iya ruwar nito baley, ket pinaayaban da ngarud nge̍ Je̍sus. 32 Ket ito edyan ne̍ Je̍sus iya uneg, adu met diya toley nga nakatugew iya le̍cbut na. Ket kinunen da igina, “Uwed ya inam se̍ diya kakabsat mu iya ruwar. Palbe̍ten da ka,” kunen da. 33 Ket e̍ Je̍sus, kinunen na met, “Nagan ngarud ya inac se̍ diya kakabsat ku?” kunen na. 34 Ket se̍ na ngarud linanga dito agtugtugew iya le̍cbut na, ket kinunen na manin, “Singen nu kad didi, ta uwed ngarud idi nin diya ibilang ku nga inac se̍ diya kakabsat ku. 35 Ta orey nagan na nga mangtungpal iya tarigagay ne̍ Apu Diyus, itu ya maibilang nga kabsat ku nga lalaki winno babey, winno ya inac,” kunen na. 1 Ito name̍nsan manin, uwed nge̍ Je̍sus iya pingit niya baybay ka Galilya, nga mangisursuru manin. Ket gapu ta adu nga unay diya toltoley nga naguurnung ito edyan ne̍ Je̍sus, nawe̍ ngarud nagtugew iya isa nga bangka nga uwed iya danum. Ket dito toltoley, nagedyan da iya gacdang ito pingit niya baybay. 2 Ket adu ngarud dito nisuru ne̍ Je̍sus igida gapu kadiya pangpangngarig na itun. Ket agten idi to nisuru na igida, nga kinunen na, 3 “Denggen nu yani: Uwed toley nga nawe̍ nagmula. 4 Ket ito agiwarwaris ka eggic kin, uwed da bukel nga nagdessag iya dalan, ket nawe̍ met kinan diya sibudin. 5 Uwed da met pe̍ bukel nga nagdessag iya edyan pinas nga e̍teng ya ginet iya sap-ew na. Ket dagus da nga timubu, gapu ta bekken nga nauneg ya ginet na. 6 Ket ito siminagin, naleyley da ngarud. Ket nacrit da mettin, ta madi nakauneg nga unay diya gamut da. 7 Uwed da pe̍ duduma nga bukel nga nagdessag iya karuutan nga uwed rasi na. Ket ito dimackel dito ruut, liniyungan da met dito mula, ket madi ngarud nakabisic dito mula. 8 Ket uwed da met duduma nga bukel nga nagdessag iya napaw-is nga ginet. Ket didi nga bukel, ito timubu se̍ dimackel dan, namisic da ka adu. Uwed da imadu ka tellu nga pulu, uwed da pe̍ imadu ka ennem nga pulu, se̍ uwed da met pe̍ imadu ka sangagasut,” kunen na. 9 Ket kinunen manin ne̍ Je̍sus igida, “Dakayu nga uwed pannakaawat na, tandaanan nu kuma ngarud yan,” kunen na. 10 Ket ito awanin dito kaaduwan, nawe̍ nagsaludsud e̍ Je̍sus diya duduma nga pasurut na, agraman dito sangapulu ket duwa. Sinaludsud da no nagan ya banag dito pangngarig. 11 Ket kinunen ne̍ Je̍sus igida, “No dakayu, napalubusan kayun nga makaawat kadiya nauneg nga adal nga di pekkem naipakaemmu kadiya duduma maipanggep iya panangituray ne̍ Apu Diyus. Ngem diya bekken na nga kameng, biig nga pangngarig ngas ya maisuru igida. 12 Agten ngarud iyan, tasun ‘Orey masingen da nga tutu, madi da met malasin. Ket orey magicna da nga tutu, madi da met maawatan. Ta no bekken nga agten iyan, kaynun no agbabawi dan, ket mapakawan da met,’” kunen na. 13 Ket kinunen ne̍ Je̍sus igida, “Madi kayu kad maawatan to pangngarig ku? No madi kayu maawatan yan nga pangngarig, kumaan ngarud nga maawatan nu diya duduma nga pangpangngarig ku? 14 “Agten idi ya banag na: To panagiwaris nito nagmula ka eggic, itu ya panangipadamag iya kagi ne̍ Apu Diyus. 15 Ket to dalan nga nagdessagan diya duduma nga bukel nga naiwaris, itu ya kaiyarigan diya toley nga makagicna ka kagi ne̍ Apu Diyus nga naisuru igida. Ngem no magicna dan, dagus da nga male̍panan. Ta arig nga mawe̍ nge̍ Satanas nga mangipac iya kagi nga nagicna da. 16 “Ket agten met pe̍ iyan diya duduma nga toley, nga igida ya maiyarig ito nagdessagan diya bukel nga naiwaris iya e̍teng nga ginet iya sap-ew niya pinas. Ket apaman nga magicna da ya kagi ne̍ Apu Diyus, dagus da ngarud nga awaten nga siaanggem. 17 Ngem gapu ta arig da nga mula nga awan nauneg nga gamut na, bekken da met nga napaut. Ta no uwed rigat winno pannakairurumen da gapu iya panamati da iya kagi ne̍ Apu Diyus, ket dagus da nga maiyaw-awanin. 18 “Ket uwed da pe̍ duduma nga toley nga maiyarig da ito karuutan nga uwed rasi na, nga nagdessagan dito duduma nga bukel nga naiwaris. Ket igida diya makagicna iya kagi ne̍ Apu Diyus, 19 ngem awan met pagbanagan niya kagi ne̍ Apu Diyus igida. Ta maabac ya pannakabalin na igida, gapu kadiya pakasikuran da iya biyag nga idi, se̍ iya panagtarigagay da ka kinabacnang, se̍ iya panagtarigagay da met kadiya duduma pe̍ nga banbanag. 20 “Ket diya duduma nga toley, maiyarig da met iya napaw-is nga ginet nga nagdessagan diya duduma nga bukel nga naiwaris. Ta denggen da ngarud ya kagi ne̍ Apu Diyus, se̍ salimetmettan da. Ket arig da nga ginet nga maapitan ka mula nga mamisic ka tellu nga pulu, winno ennem nga pulu, se̍ uwed da met pe̍ mamisic ka sangagasut,” kunen na. 21 Ket kinunen manin ne̍ Je̍sus igida, “No ya nasibtan nga dilag, ket madi tida met tacban ka salupan winno ipay iya sidung niya pagidaan, no di lugud ipay tida iya kustu nga pakaipayan na. 22 Ket itu met ya pakaiyarigan niya amin nga nailinged nga banag ita, ta nailinged tasun maipalawag nad mettas. Se̍ amin nga nailimed ita, ket nailimed tasun maiparangarang nad mettas. 23 Ngarud, dakayu nga uwed pannakaawat na, tandaanan nu ngarud yan.” 24 Ket kinunen na pe̍ igida, “Panunuten nu nga nalaing diya magicna nu, nga arig nga rukuden nu didi. Ta mae̍cdan kayu nad ngarud ka pannakaawat sigun iya arig nga pagrukud nu ita. Ngarud, nakarkaru pekkem met ya mae̍cde̍ nad dakayu. 25 Ta ya toley nga uwed pannakaawat nan, madgaan nad pekkem. Ket ya awan pannakaawat na, maipac nad met igina orey diya pagpagarupen na nga maawatan na,” kunen na. 26 Ket kinunen manin ne̍ Je̍sus, “No maipanggep iya panangituray ne̍ Apu Diyus, ket maiyarig met iya toley nga agiwaris ka bukel iya ginet. 27 Ket iyan nga toley, itultuluy na ya ugali na nga matudug kada gabi, se̍ bumangun kada agsapa. Ket dito bukel nga naimula, tumubtubu da met se̍ dumacdackel da, ngem madi met maawatan nito nagmula no kumaan niya agten iyan. 28 Yan mettas ginet ya mangpatubu, se̍ mangpadawa, se̍ mangpagangu. 29 Ket no nagangu nad diya dawa ngin, sigida ngarud met nga mawe̍ gapasen nito nagmula ngin, ta nadatngan met ya panaggani yin.” 30 Ket kinunen manin ne̍ Je̍sus, “No nagan ya mabalin tida nga pangiyarigan iya panangituray ne̍ Apu Diyus, winno nagan na kuma ya pangngarig nga mayat nga pangilawlawag tida idi, ket agten idi: 31 Ya panangituray ne̍ Apu Diyus, maiyarig iya isa nga bukel niya kayu nga mustasa nga nimula toley, nga itu ya katekkutan nga bukel idi nga lubung. 32 Ket orey no itu ya katekkutan nga bukel, no naimula se̍ tumubu win, ket dumackel met ya kayu na, agingga ka kadackellan met kadiya amin nga maimulmula nga para rikadu. Ket agsanga met pe̍ ka dadackel nga mabalin nga pagliduman, se̍ mabalin nga pagsucbutan diya sibud.” 33 Ket adu diya agten kadiyan nga pangpangngarig nga inusar ne̍ Je̍sus iya panangikasaba na iya kagi ne̍ Apu Diyus, sigun iya kabaellan diya toltoley nga maawatan. 34 Ngarud, awan nisuru na igida itun no di ngas naipangngarig. Ngem kada no awan diya kaaduwanin, nibanag na met diya amin nga nisursuru na kadiya mismu nga adalan nan. 35 Ket ito gumidamin iyan mettas nga algew, kinunen ne̍ Je̍sus kadiya adalan na, “Tidan! Dumelmang tidan,” kunen na. 36 Ket pinanawan da ngarud diya toltoley, nga limugan da ito bangka nga sigud nga pagtugtugawan ne̍ Je̍sus, ket idelmang da nge̍ Je̍susin. Ket uwed da met pe̍ sabali nga bangka nga nagsakayan diya duduma nga toley, nga nibulun pe̍ igida. 37 Ket ya napasamac itun, nagbelluut met ka nabileg gin, ket uwed met dadackel nga palung nga nangsabsabuwag ito bangka da, ket adu mettin ya danum nga nawe̍ iya uneg nan. 38 Ngem e̍ Je̍sus, uwed met iya kutit nito bangka nga agtudtudug nga nakapungan. Ket linukag ngarud dito adalan, nga kinunen da igina, “Mistru! Awan kad anyaman na ikew no matey tidan?” kunen da. 39 Ket bimangun nge̍ Je̍sus, se̍ na met binilin to belluut nga agtalna, ket kinunen na pe̍ iya danum, “Agsardeng kan! Agtalna kan!” kunen na. Ket nagsardeng ngarud to belluut, ket natalna met nga tutu ya aminin. 40 Ket kinunen ne̍ Je̍sus kadiya adalan na, “Ape̍ mansing kayu? Awan kad pekkem panamati nu?” kunen na. 41 Ket napalaus ngarud ya seddaaw dito adalan, ket kinunen da iya panagtetebbar da, “Nagan kid ya katoltoley nidi? Ta orey ya belluut se̍ diya palung, ket agtungpal da met igina!” kunen da. 1 Ket nakadateng ngarud de̍ Je̍sus enna demmang niya baybay ka Galilya, iya sakup diya iGe̍rasa. 2 Ket apaman nga dinumsag nge̍ Je̍sus ito bangka, uwed met lalaki nga naluganan ka sairu, nga nawe̍ simabet igina. Naggayat met yan nga lalaki kadiya tatamennan, 3 ta itu met to paged-edyanan na. Awan toley nga makaigapus igina, orey no kawaran da. 4 Ta name̍n-adu da nga pinusasan diya ima se̍ saka nan, se̍ kinawaran da. Ngem gin-ginsat na ngas met diya naikawar igina, ket dito nipusas da kadiya saka na, linlintat na ngas met. Ngarud, awan met nakabael nga mangpaamu igina. 5 Ket algew se̍ gabi, pe̍yeng met nga aged-edyan to lalaki kadiya tamtamen, se̍ kadiya tagtageytey, nga um-umkis, se̍ taltalinguwen na pe̍ ya beggi na ka batu. 6 Ket ito nasingen nito lalaki nge̍ Je̍sus ito deyyu pekkem, nanagtag met nga nawe̍ e̍ Je̍sus. Ket nagparintumeng met nga nagpakaasi igina, 7 nga nicre̍s na ka nabileg, nga kinunen na, “Je̍sus nga Anac ne̍ Apu Diyus nga Kangatuwan! Nagan ngarud ya biyang mu iyaken? Pangngaasim kay ta gapu mettas iya dayaw ne̍ Apu Diyus, madi nac kuma parigaten!” kunen na. 8 Ket agten ngarud iyan to kinagi nito lalaki gapu ta kinunen mettin ne̍ Je̍sus ito sairu nga, “Ikew nga sairu, agtalew ka iyan nga toley yin!” kinunen na. 9 Ket kinunen manin ne̍ Je̍sus igina, “Nagan kad ya nagan mu?” kunen na. Ket kinunen na, “Bungguy ya nagan ku, ta adu kami,” kunen na met. 10 Ket napasnec ngarud nga nagpacpakaasi e̍ Je̍susin, nga madi na da kuma kanu nga pagtalawen iyan nga lugar. 11 Ket iya denni antuni, uwed met isa nga dackel nga bungguy diya abuy nga agsebsebbuc iya are̍b niya tageytey. 12 Ket nagpacpakaasi ngarud dito sairu nga kinunen da e̍ Je̍sus, “Dituni nga abuy kuma ya pangiyalisam dakami, tasun igida kuma ngin ya luganan mi,” kunen da. 13 Ket pinalubusan ne̍ Je̍sus da, ket pimanaw ngarud dito sairu ito lalaki, nga nawe̍ da limugan kadito abuyin. Agduwa nga ribu met ya bilang dito abuy nga nagbubungguy. Ket ito naluganan dito sairu win dito abuy, nagtatagtag mettin dito abuy nga nanagus iya nangiras, nga nawe̍ da ito baybayin, ket nalisem da mettin. 14 Ket diya agay-aywan kadito abuy, nagtalew da ngarudin. Ket nawe̍ da nipadamag yani enna ili, se̍ kadiya purpuruc. Ket diya toltoley nga napadamagan iyan, nawe̍ da ngarud tasun singen da kuma pe̍ no nagan to napasamac. 15 Ket ito dimateng da ito edyan ne̍ Je̍sus, nasingen da to lalaki nga naluganan itun, nga agtugtugew met nga nakaluputin, se̍ pimulangin to kustu nga panpanunut nan. Igina mettas to lalaki nga naluganan ka bungguy sairu itun. Ket iya agten iyan, nansing ngarud dito toltoley yin. 16 Ket dito nakasingen ito napasamac ito lalaki nga naluganan itun, se̍ to napasamac kadito abuy, sinalaysay da met pe̍ kadiya duduma nga toltoley. 17 Ket gapu iyan nga napasamac, nagpakaasi ngarud dito toltoley e̍ Je̍sus nga pumanaw kuma kanu iya sakup dan. 18 Ket ito nawe̍ nge̍ Je̍sus nga lumugan kuma iya bangka ngin, nagpacpakaasi met to lalaki nga naluganan itun ka sairu, nga maibulun kuma e̍ Je̍sus. 19 Ngem madi nga nipalubus ne̍ Je̍sus, no di na lugud kinunen igina, “Agawir ka lugudin, ket makitipun kan kadiya kabagiyam mun. Ket ipadamag mu ngarud igida ya nakaskasdaaw nga nipaay niya Apu ikew, se̍ maipanggep pe̍ iya panangaasi na ikew,” kunen na. 20 Ket nawe̍ ngarud to lalaki, ket nipacpakaemmu na kadiya luglugar nga masakupan niya pagiliyan nga De̍kapulis to nakaskasdaaw nga nipaay ne̍ Je̍sus para igina. Ket nasdaaw diya amin nga nakadamag. 21 Ket ito nakadelmang manin de̍ Je̍sus nga naglugan ka bangka, uwed met adu nga toley nga naguurnung ito edyan na ito pingit niya baybay. 22 Ket uwed met inumbe̍t nga isa nga pangulu niya gigimungan diya Hudyu, nga agnagan ka Hayru. Ito nasingen na nge̍ Je̍sus, nawe̍ met nagdarongkeb iya sangu na, 23 nga nagpacpakaasi e̍ Je̍sus, ket kinunen na, “Makatkatayen ya balasitang kun. Umbe̍t ka kuma ket ipatey mu kuma diya imam igina, tasun madi matey, no di lugud malainganin,” kunen na. 24 Ket nibulun ngarud nge̍ Je̍sus igina, se̍ adu pe̍ diya toltoley nga nipuyut igina, nga inilet da met nge̍ Je̍susin. 25 Ket uwed pe̍ antuni ya isa nga babey nga uwed sarut na. Sangapulu ket duwa nga dagun nga agbulbulus ya daga nan. 26 Adu ya rigat nga niturtured nito babey gapu iya panagpacpaagas na kadiya adu nga nangag-agas igina. Ket naikapus na met pe̍ diya amin nga sansanicwa na gapu iya gastus na, ngem madi met naunayan, no di lugud limalu. 27 Ket idi nga babey, nadamag na ya maipanggep e̍ Je̍sus, itu nga nawe̍ ngarud nakiinnilet iya malikudan na, se̍ na sine̍cde̍ng ya luput ne̍ Je̍sus. 28 Ta kinunen nito babey iya lemlemmet na, “No mase̍cde̍ng ku kuma orey ya luput na, malaingan nac kun,” kunen na. 29 Ket ito panangse̍cde̍ng na, sigida met nga simardeng ngin to panagbulus nito daga na. Ket naricna na ngarud nga naagasanin to sarut na. 30 Ket e̍ Je̍sus, sigida met nga nadlaw na nga uwed pannakabalin nga rinumwar iginan. Itu nga limaw-ing kadiya adu nga toley, nga kinunen na, “Nagan ya nangse̍cde̍ng iya luput ku wi?” kunen na. 31 Ket kinunen ngarud diya adalan na igina, “Masingem met diya adu nga toley nga agiinnilet iya le̍cbut mu. Ape̍ saludsudem pekkem no nagan ya nangse̍cde̍ng ikew?” kunen da. 32 Ngem linanga latta ne̍ Je̍sus, nga siningsingen na no nagan to nangse̍cde̍ng igina. 33 Ket to babey, naawatan na ngarud to napasamac iginan, itu nga namilpig met nga siaansingin. Ket nawe̍ nagparintumeng iya sangu ne̍ Je̍sus, se̍ na nipudnu to amin igina. 34 Ket kinunen ne̍ Je̍sus ito babey, “Anac ku, nalaingan kan gapu iya panamatim. Agawir ka nga sitatalna kuma ngasin, ta awanin to sarut mun,” kunen na. 35 Ket ito agkagkagi pekkem nge̍ Je̍sus, uwed da inumbe̍t nga agpadamag, nga gayat da iya baley ne̍ Hayru nga pangulu niya gigimungan. Ket dito agpadamag, kinunen da e̍ Hayru, “Natey yin ya anac mu. Orey madi ka tactaken ya Mistru win, a,” kunen da. 36 Ngem e̍ Je̍sus, kinunen na met e̍ Hayru, “Madi ka madanagan. Basta mamati ka ngasin,” kunen na. 37 Ket madi nipalubus ne̍ Je̍sus nga mibulun dito duduma nga toley igida, malacsid e̍ Pe̍dru se̍ de̍ Santiyagu nge̍ Juan nga agkabsat. 38 Ket ito sinumpuc da ito baley nito Hayru nga pangulu niya gigimungan, nasingen da diya toltoley iyan nga nakapagpagas, nga agberberrit se̍ agsangsangit da ka nabileg. 39 Ket ito imuneg nge̍ Je̍susin, kinunen na kadito toltoley, “Ape̍ nga napagas kayu? Se̍ ape̍ nga agberberrit kayu? Bekken met nga natey ya ebbing, no di ngas mat-atudug,” kunen na. 40 Ket nigalgalec ngas dito toley nge̍ Je̍sus. Ket e̍ Je̍sus, pinaruwar na da ngarud nga amin, se̍ na pinauneg diya naganac ngas ito ebbing se̍ dito tellu nga adalan na iya edyan niya ebbing. 41 Ket inicman ne̍ Je̍sus ya ima nito ebbing, ket kinunen na, “Talita kum!” nga kayat na nga kagiyen, “Iyang! Bilinen naka nga bumangun kan!” 42 Ket dagus met nga bimangun to ebbing, se̍ manmanalan ngarudin, ta sangapulu ket duwa ya dagun nan. Ket napalaus met pe̍ yin ya seddaaw dito nakasingen ito napasamac. 43 Ket nibilin ne̍ Je̍sus igida nga pulus nga di da ibagbaga yan nga napasamac iya orey nagan na nga toley. Ket kinunen na pe̍ nga e̍cdan da kuma to ebbing ka kanen na. 1 Ket pimanaw nge̍ Je̍sus antuni, nga nagawir ito ili nan. Ket nibulun igina dito adalan na. 2 Ket ito Algew Ngilin, nangisuru ngarud nge̍ Je̍sus iya gigimungan da. Ket dito nakagicna iya panangisuru na, adu igida diya nasdaaw, nga kinunen da iya panagtetebbar da, “Ape̍ nga agten kadiyan ya kabaellan niyan nga toley? Awac kid ya namettan na iya agten iyan nga sirib? Ape̍ nga makaariman ka nakaskasdaaw? 3 Di met igina to allawagi, nga anac ne̍ Marya, se̍ ya kabsat mettas de̍ Santiyagu, Huse̍, Hudas se̍ Simon? Bekken kad nga aged-edyan idi nga ili tida diya kakabsat na nga babey?” kunen da, ket inumsi da ngas met nge̍ Je̍susin. 4 Ket e̍ Je̍sus, kinunen na met igida, “Mapadayawan ngarud ya isa nga mangaskasaba, malacsid iya mismu nga ili na se̍ kadiya kakabagiyan na, se̍ kadiya kabbalay na,” kunen na. 5 Ket iya agten iyan, awan met nakaskasdaaw nga nabalin ne̍ Je̍sus nga inariman antuni, malacsid iya panangipatey na ngas kadiya ima na kadiya sumagpipiga nga agsakit, nga pinalaing na da. 6 Ket nasdaaw nge̍ Je̍sus kadito kailiyan na, gapu ta madi da met gabay ya mamati. Ket itun, nawe̍ pinasyar ne̍ Je̍sus diya il-ili antuni, nga nangisursuru. 7 Ket iya isa nga algew, pinaadenni na dito sangapulu ket duwa nga adalan na, ket sinagduduwa na da nga nibon. Nitalec na igida ya pannakabalin nga mangpatalew kadiya sairu. 8 Ket binilin na da nga awan itarey da, nga orey pekkel man winno legpi, se̍ madi da agibulsa ka kuwarta. Sacgukud ngas ya mabalin da nga itarey, 9 se̍ mabalin da pe̍ ya agpalloka. Ket isa ngas kanu nga badu ya pagluput da. 10 Ket se̍ kinunen na pe̍ igida, “No uwed mangsangaili dakayu, ket iyan mettas nga baley ya pagdagusan nu, agingga na nga pumanaw kayu iyan nga ili. 11 Ket no uwed ili nga madi dakayu rispitaren diya umili, se̍ madi da gabay ya dumngeg iya isuru nu, panawan nu ngarud yan nga ili yin. Ket no pumanaw kayun, sapuken nu ya tapuc iya saka nu, tasun ipakaemmu nu igida nga awan bibiyang nu igidan,” kunen na. 12 Ket nawe̍ ngarudin dito adalan. Nikasaba da nga agbabawi kuma diya toltoley kadiya basbasul da. 13 Ket adu diya sairu nga pinagtalew da kadiya naluganan, se̍ adu pe̍ diya agsasakit nga linabu da ka lana, ket pinalaing da met da. 14 Ket nadamag ngarud nito Ari He̍rude̍s ya maipanggep e̍ Je̍sus, ta nagdindinamag mettin ya maipanggep igina. Ket kinunen met diya duduma, “Igina to Juan nga Mammautisar nga nagungarin! Itu ya gapu na nga uwed iyan nga toley ya pannakabalin nga mangariman kadiya agten kadiyan,” kunen da. 15 Ngem kinunen met diya duduma, “Igina to mammadtu nga E̍lyas.” Ket diya duduma, kinunen da nga, “Isa nga mammadtu met, nga agten mettas kadito mammadtu itun,” kunen da. 16 Ngem ito nagicna ne̍ Ari He̍rude̍s diyan, ket kinunen na, “Igina met to Juan nga Mammautisar, nga pinaputulac itun ya ulu na, ket nagungar mettin!” kunen na. 17 Agten ngarud iyan to kinunen nito Ari He̍rude̍s, ta itun pekkem, nibon na met diya nawe̍ nangtekkem ito Juan, se̍ na pinaibalud nga sipupungu. Agten iyan to winangel nito He̍rude̍s itun, gapu ito He̍rudyas nga asawa mettas niya kabsat na nga Pe̍lipe̍, ta inasawa met pe̍ ne̍ He̍rude̍sin. 18 Ta to Juan, nibagbaga na ngamin e̍ He̍rude̍s itun, nga pe̍yeng na nga kinunen nga, “Bekken ngarud nga nalinteg ya winangel mu, ta inasawam met ya asawa niya kabsat mu mettas,” kinunen na itun. 19 Itu nga kinalucsew nito He̍rudyas nge̍ Juan itun, ket ginabay na no mapatey kuma ngarud to Juanin, ngem awan met mabalinan na. 20 Ta e̍ asawa na nga Ari He̍rude̍s, dinayaw na met to Juan itun, ta emmu ne̍ Ari He̍rude̍s nga nalinteg se̍ nadayaw to Juan iya imatang ne̍ Apu Diyus. Itu nga nislaanan met ne̍ Ari He̍rude̍s to Juan. Ket ito naggicgicna nge̍ Ari He̍rude̍s ito kasaba nito Juan, nasikuran nga unay. Ngem nagustuwan na met latta nga dinengdengngeg dito kagkagiyen nito Juan. 21 Ket ya napasamac itun, ito nadatngan to algew nga panangilagip da ito pannakaiyanac ne̍ Ari He̍rude̍s, itu win to gundaway nito He̍rudyas. Ta inawis nito Ari He̍rude̍s nga pinunsiyunan na diya uupisyal niya gubiye̍rnu, se̍ diya kumande̍r diya suldadu na, se̍ diya nadayaw nga lalaki iyan nga prubinsiya nga Galilya. 22 Ket itun, ya anac ne̍ He̍rudyas nga babey, nawe̍ na met nipabuya ya panagsala na ito imatang de̍ He̍rude̍s se̍ dito makisangsangu igina, ket nagustuwan da ngarud. Ket kinunen met ne̍ Ari He̍rude̍s ito balasang, “Orey nagan na ya gabay mu, adngem mas iyaken nin, ta e̍cde̍c ngarud ikew!” kunen na. 23 Ket nagsapata met pe̍ nge̍ Ari He̍rude̍s, nga kinunen na pe̍ igina, “Orey nagan na nga adngem iyaken, e̍cde̍c nga tutu ikew, orey no agpateg kuma iya kagudduwa niya pagturayac ya adngem,” kunen na met. 24 Ket rinumwar ngarud to balasang nga nawe̍ nagsaludsud ito ina na, nga kinunen na, “Nagan kuma ngarud ya adngec?” kunen na. Ket kinunen met ne̍ ina na, “Ya ulu ne̍ Juan nga Mammautisar a, ya adngem mun!” kunen na. 25 Ket sigida met nga simoli to balasang nga imuneg ito edyan nito ari, ket kinunen na met, “Ya gabay ku, ket e̍cde̍m iyaken ita mettas ya ulu ne̍ Juan nga Mammautisar, nga maipay ka bande̍hadu,” kunen na. 26 Ket linumdaang nga unay to ari yin. Ngem gapu ito sapata na, se̍ gapu met iya kauwed dito sangsangaili na itun, ket madi na ngarud gabay nga paayen to adeng nito balasang. 27 Itu nga sigida nga nangibon to ari ka isa nga suldadu nga para patey, nga nibilin ngarud nito ari igina nga mawe̍ na alac to ulu ne̍ Juan. Ket nawe̍ ngarud to suldadu nga nangputul iya ulu nito Juan ito nakaibaludan na. 28 Ket ne̍lbe̍t nito suldadu to ulu nito Juan, nga naipay ka bande̍hadu. Ket se̍ na met niyawat ito balasangin. Ket to balasang, ne̍cde̍ na met ito ina nan. 29 Ket ito nadamag dito adalan nito Juan to napasamac igina, nawe̍ da inalac ya bangkay na, se̍ da nipisuc ka tamen. 30 Ket dito adalan ne̍ Je̍sus, ito simoli da nga gayat ito nakaibonan da, naguurnung da ito edyan ne̍ Je̍sus. Ket nipadamag da igina diya amin nga winangwangel da se̍ nisursuru da. 31 Ket itun, kinunen ne̍ Je̍sus igida, “Mawe̍ tida ka lugar nga awan matagtagitoley na, tasun makaimang kayu ka e̍teng,” kunen na. Agten iyan ya kinunen na, ta adu met diya toltoley nga agsusukat nga umbe̍t ito edyan da, ket itu nga madi da met masangu orey yas manganin. 32 Dikad pe̍ nagbangka ngarud de̍ Je̍sus nga awan sabali nga kinabulun da, nga nawe̍ da ka lugar nga awan matagtagitoley na. 33 Ngem adu diya nakasiput ito ipapanaw da, ket nabtaan da nga de̍ Je̍sus met. Dikad pe̍ dito toltoley, nagtatagtag da ngarud nga naggayat kadito amin nga il-ili antuni, nga nawe̍ da met nga non-ona ngem kade̍ Je̍sus ito pennan da. 34 Ket ito nakagacdang nge̍ Je̍susin, nasingen na dito nakad-adu nga toley. Ket naasiyan igida, ta arig da nga karne̍ru nga awan agay-aywan igida. Ket iya agten iyan, sinursuruwan na da ngarud itun ka adu nga banbanag. 35 Ket ito gumidamin, imadenni dito adalan na igina, ket kinunen da, “Away met idi, ket gumidam met pe̍ yin. 36 Papanawem kuma ngin diya toltoley, tasun mawe̍ da kuma ngumina ka kanen da kadiya kabangibang nga purpuruc se̍ il-ili,” kunen da. 37 Ngem kinunen ne̍ Je̍sus igida, “Dakayu lugud a, ya mangpakan igida,” kunen na. Ket kinunen da ngarud e̍ Je̍sus, “Bayay! Kayat mu kad nga kagiyen nga mawe̍ kami kuma ngumina ka tinapay nga agpateg ka rinibu nga pisus, se̍ mi e̍cde̍ nga kanen da?” kunen da. 38 Ket kinunen met ne̍ Je̍sus igida, “Piga diya tinapay nga uwed dakayu? We̍ kayu man singen,” kunen na. Ket nawe̍ da ngarud inemmu kadiya toltoley. Ket nibaga da e̍ Je̍sus, “Uwed lima nga bukel nga tinapay, se̍ duwa nga lames,” kunen da. 39 Ket nibilin ne̍ Je̍sus nga agtugew kanu diya toltoley, nga maurnu-urnung da ito napaw-is nga karuutan. 40 Ket nagtugew da ngarud nga naurnu-urnung ka sagsangagasut se̍ saglilima nga pulu. 41 Ket nimet ne̍ Je̍sus dito lima nga bukel nga tinapay se̍ duwa nga lames. Limangad ka langit ket nagkararag nga nagyaman e̍ Apu Diyus, se̍ na pinisepisey dito tinapay. Ket ne̍cde̍ na kadito adalan na, tasun iwaras da kadito toltoley. Ket biningabingay na met pe̍ dito duwa nga lames kadito amin nga toltoley. 42 Ket dito toltoley, nangan da ngarud nga amin, ket nabsug da met. 43 Ket kalpasan na, inurnung da dito nabuna nga napisepisey nga tinapay se̍ lames, ket napnu met gayam ya sangapulu ket duwa nga lacba. 44 Ket ya bilang ngas dito mamanacman nga lalaki nga nangan itun, ket lima nga ribu. 45 Ket bayat nito panangpaawir ne̍ Je̍sus kadito toltoley, dagus nga nipapilit na nga aglugan dito adalan na ito bangka. Pinona na da ngem igina, nga dumelmang da ito baybay, nga mawe̍ da kanu ka ili nga Be̍tsayda. 46 Ket ito nagpakada nge̍ Je̍sus kadito toltoley yin, pimanaw pe̍ yin nga nanang-at ka tageytey, nga nawe̍ nagkararag. 47 Ito gumicbet tin, uwed met iya tengnga nito baybayin to bangka nga lugluganan dito adalan. Ket e̍ Je̍sus, uwed pekkem nga agis-isa ito ginet. 48 Ket nasingen met ne̍ Je̍sus nga marigatan da nga aggacgaud, ta masarubnga da ngamin ya belluut. Ket ito parbangunin, nawe̍ nge̍ Je̍sus ito edyan da, nga manmanalan met iya sap-ew nito baybay. Ket ginurat na ya lumiwan igida. 49 Ket ito nasingen dito adalan nge̍ Je̍sus nga manmanalan iya sap-ew niya danum, pagarupen da met no be̍law. Ket nagkekerre̍s da ngarudin, 50 ta nasingen da nga aminin, ket napalaus met ya ansing da. Ngem sigida nga nagkagi nge̍ Je̍sus igida, nga kinunen na, “Madi kayu mansing, ta iyaken met! Madi kayu madanaganin!” kunen na. 51 Ket nakilugan nge̍ Je̍sus igida ito bangka ngin, ket nagtalna met to belluutin. Napalaus nga unay ya seddaaw dito adalan na, 52 ta di da pekkem pe̍ naawatan itun ya kaipapennan nito panangpaadu ne̍ Je̍sus kadito tinapay. Ta nagpatingga met ya malagip dan. 53 Ket ito nakadelmangin nge̍ Je̍sus se̍ dito adalan na, simanglad da ka Ge̍ne̍sare̍t, ket nipundu dan to bangka da. 54 Apaman nga nakadsag da ito bangka, nailasin met diya toltoley nge̍ Je̍sus. 55 Itu nga nagtatagtag ngarud dito toltoley nga nawe̍ kadiya amin nga luglugar antuni, tasun mawe̍ da alac diya agsasakit. Ket nipen da nga siiida da pekkem iya ida da iya orey awac nga nadamag da nga edyan ne̍ Je̍sus itun. 56 Ngarud, iya orey awac nga napennan ne̍ Je̍sus, barbaryu man, winno il-ili, winno purpuruc, ket ipen diya toltoley diya agsakit iya plasa na. Ket nipacpakaasi da nga no mabalin, se̍cde̍ngen kuma diya agsakit nge̍ Je̍sus, orey no yan nas gayad niya luput na. Ket amin nga nakase̍cde̍ng igina, ket napalaing da met. 1 Ket iya name̍nsan, uwed da naggayat ka He̍rusale̍m nga Parisiyu se̍ manursuru iya Linteg, ket nawe̍ da nakipagurnung ito edyan ne̍ Je̍sus. 2 Ket nadlaw da nga dito duduma kadito adalan ne̍ Je̍sus, mangmangan da nga bekken nga nadalus diya ima da, nga kayat na nga kagiyen, madi da nagbeggu sigun iya naipaugali igida. 3 Ta diya Parisiyu se̍ diya amin nga duduma nga Hudyu, ket tungtungpalen da ngarud to alagaden dito am-ama da, nga madi da mangan no madi da pekkem natungpal to alagaden da maipanggep iya panagbeggu. 4 Se̍ ugali da pe̍ nga no naggayat da iya tindaan, madi da pe̍ mangan, no madi da pekkem tungpalen ya panagdalus sigun iya alagaden da. Ket adu pekkem pe̍ diya duduma nga tungtungpalen da nga ug-ugali da, nga agten iya panagugas kadiya paginuman, papayan ka mainum, se̍ pagutuwan nga burinsi. 5 Dikad pe̍ nagsaludsud e̍ Je̍sus dito Parisiyu se̍ dito manursuru iya Linteg, nga kinunen da, “Ape̍ nga madi arimanen diya adalan mu diya maikanatad kadiya ug-ugali nga nipatawid dito am-ama tida? Ta mangan nas met diya adalan mu nga di da kustu nga nagbeggu,” kunen da. 6 Ket kinunen ne̍ Je̍sus igida, “Pudnu met to padtu nito Isayas itun maipanggep dakayu nga aginlilinteg, ta nisurat na nga kinunen ne̍ Apu Diyus, ‘Didi nga toltoley, daydayawen dac met kadiya balbalikas da, ngem bekken met nga iyaken ya tutu nga ipatpateg da. 7 Awan mettas mamaay na ya panagdayaw da iyaken, ta ya isursuru da nga tungtungpalen toley, diyan nas al-alagaden nga tumaud ngas ka toley,’ kunen na met itun. 8 “Maipanggep ngarud dakayu yan. Ta dakayu, adeyyuwan nu ngarud diya bilbilin ne̍ Apu Diyus, ket diya ug-ugali toley ya ipatpateg nu nga gennungin.” 9 Ket nituluy ne̍ Je̍sus to kinagi na igida nga kinunen na, “Nasirib kayu lugud met iya panangliclic nu iya bilin ne̍ Apu Diyus, tasun diya ug-ugali nu nga gennung diya matungpal nu! 10 Ta nisurat met nito Muyse̍s nga, ‘Dayawem ya amam se̍ ya inam,’ se̍ kinunen na pe̍ nga, ‘Ya agkagi ka dake̍c maikuntra iya ama na winno ina na, ket masapul nga mapatey,’ kunen na. 11 Ngem dakayu, isuru nu met nga gennung nga no uwed mabalin nga itulung niya isa nga toley kadiya naganac igina, madi kanu mapilit nga mange̍cde̍ igida, no kunen na ngas met igida nga, ‘Kurban yani.’ (Kayat na nga kagiyen, ‘Maipaay e̍ Apu Diyus yani.’) 12 Dikad pe̍ kunen nu nga mapalubusan yan nga toley yin nga madi na tulungan diya naganac iginan. 13 Ket iya agten iyan, pagbalinen nu met nga awan sirbi niya kagi ne̍ Apu Diyusin, gapu mettas iya panangtungpal nu iya ugali nu. Ket itu met pe̍ yin ya panursuru nga nipatawid nu kadiya duduma. Se̍ adu ngarud pekkem diya duduma nga agten iyan nga wangwanglen nu,” kunen na. 14 Ket pinaadenni manin ne̍ Je̍sus dito adu nga toltoley itun, ket kinunen na igida, “Dumngeg kayu kuma iyaken, dakayu nga amin, se̍ utuben nu nga nalaing yani: 15 Bekken met nga diya ipauneg niya toley iya bessug na ya arig nga makaparugit igina, ta bekken nga diya agtaud iya ruwar niya beggi ya mangrugit iya nakem niya toley, no di lugud diya agtaud iya nakem na. 16 [Ala, dakayu nga uwed pannakaawat na, tandaanan nu kuma ngarud yanin!]” kunen na. 17 Ket ito pinanawan ne̍ Je̍sus dito toltoley yin, nga nawe̍ imuneg iya isa nga baley, sinaludsud dito adalan na igina ya kaipapennan nitun nga pangngarig. 18 Ket kinunen ne̍ Je̍sus igida, “Agten kayu kad pe̍ igida nga madi pekkem nga makaawat? Madi nu met pe̍ aya maawatan nga diya agtaud iya ruwar niya beggi niya toley, nga ipauneg na iya bessug na, bekken nga didi diya makaparugit iya nakem niya toley? 19 Ta ya kanen toley, madi ngarud maigamer iya panpanunut na, no di ngas mawe̍ iya bessug, ket mairuwar nad mettas nga maipay iya kasilya,” kunen na. Ket iya agten iyan, nipakaemmu met ne̍ Je̍susin nga awan makan nga madi maibilang nga nadalus iya imatang ne̍ Apu Diyus. 20 Ket kinunen manin ne̍ Je̍sus, “Ngarud, ya tutu nga mangrugit iya nakem niya toley, itu ya agtaud mettas iya nakem na. 21 Ta ya uneg niya toley nga paggayatan diya tarigagay na mettas, itu ya pagtaudan diya dake̍c nga panpanunut, se̍ ya pannakikamalala, panagtakew, pumatey, 22 se̍ ya pannakitipun ka bekken na nga asawa, se̍ ya panagagum, panaglucluku, panagsikap, se̍ ya agariman ka naalas, se̍ ya panagiwan, panamadpadake̍c, panagpasindayaw, se̍ ya nadarusudus nga panagbiyag. 23 Ngarud, amin didi nga dake̍c, ket agtaud da mettas iya nakem niya toley. Ket didi diya mangrugit iya nakem nan,” kunen na. 24 Ket pimanaw nge̍ Je̍sus antuni, nga nawe̍ iya sakup diya siyudad nga Tiru se̍ Sidun. Ket nakidagus iya isa nga baley antuni. Gabay na met no awan kuma makaemmu iya edyan na. Ngem naemmuwan met diya toltoley. 25 Ket iya agten iyan, uwed met isa nga babey antuni nga uwed anac na nga babey nga naluganan ka sairu. Ket iyan nga babey, ito nadamag na ya maipanggep e̍ Je̍sus, sigida ngarud nga nawe̍ iya edyan ne̍ Je̍sus. Ket nagparintumeng to babey iya sangu na nga nagpacpakaasi igina. 26 Ket to babey, bekken nga Hudyu, no di lugud naiyanac enna Pe̍nisiya, nga isa nga ili enna Sirya. Ket nipacpakaasi na ngarud e̍ Je̍sus nga pagtalawen na kuma ya sairu nga naglugan ito anac na. 27 Ket nagpangngarig nge̍ Je̍sus nga kinunen na igina, “Mapakan kuma nga mona pekkem diya anac. Ta bekken met nga rumbeng nga maalac ya kanen diya anac, tasun maipadtu nga mipakan kadiya asu,” kunen na. 28 Ket kinunen met nito babey, “Bo a, Apu. Ngem orey diya asu nga uwed iya sidung niya lamisaan, makakan da met kadiya mucmuc nga miterkag diya ebbing,” kunen na. 29 Ket kinunen ngarud ne̍ Je̍sus igina, “Gapu iyan nga nabaru nga nisubad mu, mabalin mu ya agawir nga sitatalna ngin, ta nagtalew win to sairu iya anac mun,” kunen na. 30 Nagawir ngarud to babey, ket naspukan na to anac na nga agid-ida nga sitatalna ngin ito ida na. Ta nagtalew nga tutu to sairu win. 31 Ket ito pimanaw nge̍ Je̍sus iya sakup niya siyudad nga Tiru, nanalan iya ginet nga sakup niya siyudad nga Sidun, se̍ na bineltac to ginet nga sakup niya pagiliyan nga De̍kapulis, nga simoli enna baybay ka Galilya ngin. 32 Ket uwed da toley antuni nga nangipen ito edyan ne̍ Je̍sus ka isa nga lalaki nga tuleng se̍ agen-en nga agkagi. Ket nagpacpakaasi da ngarud e̍ Je̍sus nga ipatey na kuma ya ima na ito lalaki. 33 Ket e̍ Je̍sus, niyadeyyu na ngarud to lalaki kadiya toltoley. Ket ito dudduwa dan, nilpet ne̍ Je̍sus diya kurimeng na kadiya tinga nito lalaki. Ket se̍ naglutab nga nike̍dus na ito dila nito lalaki. 34 Ket limangad ka langit nge̍ Je̍sus nga imanges ka nabileg, ket kinagi na ito lalaki, “Epata,” nga kayat na nga kagiyen, “Malukatan ngarudin.” 35 Ket nalaing mettin to panagdengngeg nito lalaki, se̍ nalaingan pe̍ yin to agen-en na, ket nabatad met to panagkagkagi nan. 36 Ket nibilin ne̍ Je̍sus kadito toltoley nga awan pangibagaan da iyan nga winangel na. Ngem di da met nikasu. Ket orey no kumaan nito kapasnec ne̍ Je̍sus nga nangibilin igida, ket nakarkaru lugud to kinapasnec da nga nangipadamag. 37 Ket napalaus ngarud nga unay to seddaaw dito toltoley, nga kinunen da iya panagtetebbar da, “Mayat lugud diya amin nga wangwanglen na! Orey diya tuleng, mapagicna na met, ket mapagkagi na met pe̍ diya umel!” kunen da. 1 Iya name̍nsan itun, uwed manin adu nga toley nga naguurnung, ket awan pe̍ yin kanen da. Itu nga pinaadenni ne̍ Je̍sus dito adalan na, ket kinunen na igida, 2 “Maasiyan nac kadidi nga toltoley, ta tellu nga algew dan nga nakibulubulun iyaken nin, ket awan met kanen dan. 3 Ket no pagawirec da nga sibibisin, agkapsut da ngarud iya dalan, ta deyyu met ya naggayatan diya duduma,” kunen na. 4 Ket kinunen met dito adalan na igina, “Kumaan ngarud ya panangpakan kadidi nga toltoley? Awan met tinapay idi, ta away met!” kunen da. 5 Ket inemmu ne̍ Je̍sus igida nga kinunen na, “Piga diya tinapay nga uwed dakayu?” kunen na. Ket kinunen da, “Uwed pitu nga bukel,” kunen da. 6 Ket iya agten iyan, nibilin ne̍ Je̍sus kadito toltoley nga agtutugew dan. Ket inalac na dito pitu nga tinapay, ket kalpasan niya panagyaman na e̍ Apu Diyus, pinisepisey na, se̍ na ne̍cde̍ kadito adalan na, tasun iwaras da. Ket niwaras da ngarud to tinapay kadito toltoley. 7 Uwed met pe̍ e̍teng nga lames da. Ket nibilin na nga maiwaras pe̍ diyan kadito toltoley, kalpasan niya panangikararag na. 8 Ket nangan ngarud dito toltoley, ket nabsug da met. Ket inurnung dito adalan dito nabuna nga napisepisey, ket napnu met ya pitu nga lacba. 9 Ket ya bilang dito toltoley nga napakan itun, ket ageppat nga ribu met. Ket kalpasan na, pinagawir ngarud ne̍ Je̍sus dan. 10 Ket igina, sigida nga naglugan ito bangka, nga nibulun kadito adalan na nga nawe̍ da enna sakup niya Dalmanuta ngin. 11 Ket uwed da itun Parisiyu nga nawe̍ iya edyan ne̍ Je̍sus, ket nakidiskutir da igina. Gabay da no mangariman kuma nge̍ Je̍sus ka pagilasinan gapu ka pannakabalin nga gayat e̍ Apu Diyus. Agten iyan to inadeng da, ta gabay da nga sintiren. 12 Ket e̍ Je̍sus, imanges met ka nabileg gapu iya leddaang na, ket kinunen na, “Ape̍ nga gabay diya toltoley ita nga timpu ya makasingen ka pagilasinan? Ya kinapudnu na, awan lugud maipasingen nga pagilasinan kadiya toltoley ita,” kunen na. 13 Ket pinanawan na da mettin, nga nawe̍ naglugan manin ito bangka, ket nagturung de̍ Je̍sus nga nawe̍ iya demmang nito baybayin. 14 Ket dito adalan ne̍ Je̍sus, nale̍panan da met ya nagbalun ka tinapay, ket uwed das isa nga bukel nga tinapay iya bangka da. 15 Ket itun, nagbilin nge̍ Je̍sus igida, nga kinunen na, “Annadan nu ngarud ya pangpablad nga uwed kadiya Parisiyu se̍ e̍ Ari He̍rude̍s!” kunen na. 16 Ket dito adalan, nagtetebbaran da ngarud to kinagi ne̍ Je̍sus maipanggep iya pangpablad, nga kinunen da, “Ay, awan ngamin balun tida nga tinapay,” kunen da. 17 Ket gapu ta emmu ne̍ Je̍sus to kinagkagi da, kinunen na ngarud igida, “Ape̍ nga iyan ya pagtetebbaran nu, nga awan naitarey nu nga tinapay? Awan kad pekkem kustu nga pannakalasin winno pannakaawat nu? Ape̍, nagpatingga ya malagip nun? 18 Madi kayu aya makasingen, orey uwed mata nu? Se̍ madi kayu aya makagicna, orey uwed tinga nu? Ape̍ kad nga madi kayu malagip to inariman ku? 19 Ta ito pinisepisey ku to lima nga bukel nga tinapay nga naipakan kadito lima nga ribu nga toltoley, piga ngarud dito lacba nga napnu nu kadito nabuna nga napisepisey nga inurnung nu itun?” kunen na. Ket nisungbat da ngarud igina nga kinunen da, “Sangapulu ket duwa met,” kunen da. 20 Ket kinunen manin ne̍ Je̍sus, “Se̍ ito pinisepisey ku manin dito pitu nga bukel nga tinapay nga naipakan kadito eppat nga ribu nga toltoley, piga ngarud met dito lacba nga napnu nu kadito nabuna nga napisepisey nga inurnung nu itun?” kunen na. Ket “Pitu met,” kunen da. 21 Ket kinunen ne̍ Je̍sus igida, “Ket madi kayu kad pekkem nga maawatan?” kunen na. 22 Ket nakadateng de̍ Je̍sus ka Be̍tsayda itun. Ket uwed da toley antuni nga nangipen iya edyan ne̍ Je̍sus ka isa nga lalaki nga kulap. Nipacpakaasi da ngarud nga icman kuma ne̍ Je̍sus. 23 Ket gine̍pe̍d ngarud ne̍ Je̍sus to kulap, nga niruwar na ito puruc. Linutaban met ne̍ Je̍sus diya mata nito kulap, se̍ na da inpup, se̍ na kinunen, “Uwed masingem mun?” kunen na. 24 Ket to kulap, naglanga, se̍ kinunen na, “Bo. Uwed masingec nga toley yin. Ngem arig da nga kayu nga manmanalan,” kunen na. 25 Ket inpup manin ne̍ Je̍sus diya mata nito kulap. Ket ito nimulagat nga nalaing nito lalaki dito mata na, imunay met to kulap nan, ket nawada ngin ya panagsingen nan. 26 Ket pinagawir ne̍ Je̍sus to lalaki yin, nga kinunen na, “Madi ka dumagdagas iya puruc kin,” kunen na. 27 Ket pimanaw nge̍ Je̍sus se̍ diya adalan na iyan, nga mawe̍ da kadiya puruc enna Se̍sarya Pilipus. Ket ito manmanalan da, nagsaludsud nge̍ Je̍sus igida nga kinunen na, “Nagan na ya pangipagarupan diya toley iyaken?” kunen na. 28 Ket kinunen da igina, “E̍ Juan nga Mammautisar ka kanu. Ket uwed da met duduma nga agkunen nga to mammadtu nga E̍lyas ka kanu. Se̍ uwed da pe̍ agkunen nga isa ka kanu kadito mammadtu itun pekkem,” kunen da. 29 Ket nagsaludsud manin nge̍ Je̍sus igida nga kinunen na, “Ngem no dakayu? Nagan ku met iya panagkunen nu?” kunen na. Ket e̍ Pe̍dru to simungbat, nga kinunen na, “Ikew met ya Kristu!” kunen na. 30 Ket nibilin met ne̍ Je̍sus igida nga awan pangibagbagaan da maipanggep igina. 31 Ket nisursuru met ne̍ Je̍sus itun kadito adalan na ya maipanggep iya Anac nga Naipatoley, nga masapul nga aglak-am ka adu nga rigat. Masapul nga guraen nad pe̍ diya panglakayen diya Hudyu, se̍ diya pangulu diya agsirsirbi iya Te̍mplu, se̍ diya manursuru iya Linteg. Masapul nga mapatey nad met pe̍, ket agungar mettas kalpasan niya tellu nga algew. 32 Ket nitarus met ne̍ Je̍sus nga kinagi igida maipanggep iyan nga banag. Itu nga niyadeyyu ka e̍teng ne̍ Pe̍dru nge̍ Je̍sus, nga deldellawen na nge̍ Je̍susin. 33 Ngem e̍ Je̍sus, limaw-ing mettin, ket siningen na dito duduma nga adalan na. Ket nilbec na met pe̍ yin nge̍ Pe̍dru, nga kinunen na, “Umadeyyu ka iyaken, Satanas! Ta bekken met nga ya panpanunut ne̍ Apu Diyus yan nga uwed ikew, no di lugud ya panpanunut ngas toley,” kunen na. 34 Ket itun, pinaadenni met ne̍ Je̍susin diya toltoley se̍ dito adalan na. Ket kinunen na igida, “No uwed mayat nga sumurut iyaken, masapul nga ipalikud na diya mismu nga tarigagay na, ket se̍ masapul nga anusan na ya arig nga panangagtu na iya krus na nga pakailansaan na, ket sumurut ngarud iyaken nin. 35 Ta ya toley nga mangipangpangruna kuma iya biyag na, mapukaw nad mettas igina ya kaipapennan niya biyag na. Ngem ya mangipalikud iya panangipateg na iya biyag na gapu iyaken se̍ gapu iya Makaparagsac nga Damag, maisalakan na nad ya kaipapennan niya biyag na. 36 Tutu met yan, ta awan ngarud paglaingan niya isa nga toley, orey no matagikuwa na kuma diya amin nga uwed iya lubung ngi, ngem mapukaw nad met ya biyag na. 37 Ta pulus nga awan mabalin nga e̍cde̍ niya toley nga katukad niya biyag na. 38 “Sumurut kayu ngarud iyaken ita nga timpu nga adu diya managbasul se̍ diya pimanaw e̍ Apu Diyus tasun makitipun da ka sabali yin. Ta diya toley ita nga timpu nga mangiyalyew iyaken se̍ kadiya isursuruc, ket iyalyew nad met pe̍ niya Anac nga Naipatoley, no umbe̍t nad nga sidadayaw gapu iya panangipadayaw niya Ama na igina. Ket maibulun nad pe̍ igina diya nadayaw nga anghe̍le̍s,” kunen na. 1 Ket kinunen na pe̍ igida, “Pudnu met nga uwed duduma dakayu idi ita, nga madi nad pekkem matey agingga nga madi da aglak-am iya panangituray ne̍ Apu Diyus no madatngan nad nga situturay,” kunen na. 2 Ket kalpasan niya ennem nga algew, nibulun ne̍ Je̍sus de̍ Pe̍dru, Santiyagu, se̍ e̍ Juan, ket ig-igida ngas ya nanang-at iya isa nga nangatu nga tageytey. Ket antuni, nabaliwan met to langa ne̍ Je̍sus iya imatang da. 3 Ket nagbalin nga makapurarin to luput na, nga pudnu met to kinapuraw nan, nga awan met kabaellan niya toley idi nga lubung nga mangpapuraw ka agten itun. 4 Ket uwed da met pe̍ nasingen dan, nga itu to E̍lyas se̍ to Muyse̍s, nga makitkitbar da e̍ Je̍susin. 5 Ket e̍ Pe̍dru, kinunen na met e̍ Je̍sus, “Mistru, nabaru ya kauwed tida idi. Mangariman kami kuma ka tellu nga pagliduman: ya isa para ikew, isa para e̍ Muyse̍s, se̍ isa para e̍ E̍lyas,” kunen na met. 6 Agten iyan met to kinagi ne̍ Pe̍dru, gapu ta di na met emmu ya tumutup nga kagkagiyen nan, ta napalaus ngamin to ansing da dito adalan nga pada nan. 7 Ket uwed met ulep itun nga nangbugus igida. Ket uwed met pe̍ nagicna da nga timec nga gayat ito ulep, nga kinunen na, “Itu yani ya Anac ku nga dungdungnguwec. Ipangag nu ngarud ya kagi na!” kunen na. 8 Ket naglanglanga ngarud dito adalan, ngem pagamwan da ngas, nga awan met nasingen dan nga kabulun da iyanin, malacsid ngas e̍ Je̍susin. 9 Ket ito agdagdagus de̍ Je̍sus ito tageytey yin, nibilin na kadito tellu nga adalan na, nga awan pekkem pangibagbagaan da ito nasingen da, agingga nga di nad pekkem agungar ya Anac nga Naipatoley. 10 Ket iya agten iyan, awan nga tutu nangibagaan da iyan. Ket ig-igida ngas nga tellu, pagdidinniskutiran da lugud no nagan ya kaipapennan nito panagungar nga kinunen ne̍ Je̍sus. 11 Ket se̍ da ngarud nagsaludsud igina nga kinunen da, “Ape̍ nga kunen diya manursuru iya Linteg nga to E̍lyas, masapul kanu nga umbe̍t nga mon-ona ngem iya Kristu?” kunen da. 12 Ket kinunen ne̍ Je̍sus igida, “Tutu met nga umbe̍t nga mon-ona nge̍ E̍lyas, tasun pasoliyen na diya amin nga banbanag kadito sigud nga urnus da. Ngem orey agten iyan, naisurat met iya Bibliya nga ya Anac nga Naipatoley, aglak-am ka adu nga rigat, se̍ mauyaw pe̍. 13 Ket agten idi ya kinapudnu na: Inumbe̍t ngarudin to E̍lyas, ket winangel da ngarud igina ya orey nagan na nga ginabgabay da, nga maikanatad mettas ito naipadtu nga naisurat maipanggep igina iya Bibliya,” kunen na. 14 Ket ito nakadateng nge̍ Je̍sus se̍ dito tellu nga adalan ito edyan dito nabati nga adalan, nasingen da nga nakad-adu met diya toley enna edyan da. Ket uwed da met manursuru iya Linteg nga makidisdiskutir kadito adalan. 15 Ket apaman nga nasingen dito toltoley nge̍ Je̍sus nga sumungsungad, ket nasdaaw da met nga aminin. Ket nagtatagtag da nga nawe̍ kimablaaw igina. 16 Ket kinunen ne̍ Je̍sus igida, “Nagan ngarud ya pagdidiskutiran nu?” kunen na. 17 Ket simungbat ya isa kadito toltoley, nga kinunen na, “Mistru, ne̍lbe̍t ku ya anac ku nga lalaki ikew, ta nalugluganan met ka sairu, nga itu ya mangpaumel igina. 18 Ket no kumpet ya sairu igina, itucbang na met ya ebbingin. Ket aglagotab met ya musung niya ebbing, se̍ agngarngaretnget, se̍ sumicder met ya beggi nan. Inadeng ku met kadiya adalan mu nga pagtalawen da kuma ya sairu, ngem madi da met nabalinan,” kunen na. 19 Ket kinunen met ne̍ Je̍sus igida, “Ay, dakayu nga toley ita nga timpu! Ape̍ nga awan panamati nu? Masapul kad nga agedyan nac pekkem dakayu ka mabayag? Masapul kad nga mabayag pekkem ya panaganus ku dakayu? Ala, e̍lbe̍t nu ngarud iyaken ya ebbing!” kunen na. 20 Ket niyadenni da ngarud to ebbing igina. Ket apaman nga nasingen nito sairu nge̍ Je̍sus, pinagkessiw na met to ebbingin. Natuwang ngarud to ebbing iya ginet, nga agbukabukalig nga aglaglagotabin. 21 Ket sinaludsud ne̍ Je̍sus ito ama nito ebbing nga kinunen na, “Nungey nga nangrugi yani nga pakarigatan na?” kunen na. Ket kinunen nito ama, “Uwed met yani nin nanipud ito katekkut na pekkem. 22 Ket ya sairu nga idi, pe̍yeng na nga isungpa ya anac ku wi iya apuy winno ilisem na iya danum, ta gabay na nga pukawen. Ngem no uwed kabaellam, kaasiyan nakami kay, ta tulungan nakami kuma,” kunen na. 23 Ket kinunen ngarud ne̍ Je̍sus igina, “Ape̍ nga kunem nga, ‘No uwed kabaellam’? Ta ya kinapudnu na, awan met di mabalinan para iya toley nga mamati,” kunen na. 24 Ket to ama nito ebbing, dagus ngarud nga nagkagi yin, nga kinunen na ka nabileg, “Mamati yac met! Tulungan nac kay iya pagkurangan niya panamatic,” kunen na. 25 Ket e̍ Je̍sus, ito nasingen na nga agdidinnurun nga umadenni diya toltoley yin, binilin na mettin to sairu nga pumanawin, nga kinunen na, “Ala! Ikew nga sairu nga mangpaumel se̍ mangpatuleng, bilinen naka nga agtalew kan iyan nga ebbing! Ket madi ka nga pulus sumoli iginan!” kunen na. 26 Ket nagkerre̍s met to sairu win, se̍ na pinagkeskessiw to ebbing ka nakar-aryec, se̍ pimanaw ngarudin. Ket to ebbing, agten met iya isa nga bangkayin. Itu nga adu diya nagkunen nga, “Natey mettin!” 27 Ngem e̍ Je̍sus, inicman na met ya ima nito ebbing se̍ na binangun, ket nagsikad met to ebbingin. 28 Ket kalpasan niyan, ito nakauneg nge̍ Je̍sus iya isa nga baley yin, uwed saludsud dito adalan na igina, ito ig-igida ngasin, nga kinunen da, “Ape̍ ngata nga madi mi nabalin nga pinagtalew to sairu?” kunen da. 29 Ket kinunen na igida, “Ya agten iyan nga lumugan ka toley, ket madi met mapagtalew, malacsid no gapu iya panagkararag,” kunen na. 30 Ket pimanaw de̍ Je̍sus iyanin, se̍ lumaslasat da iya prubinsiya nga Galilya ngin. Gabay ne̍ Je̍sus no awan kuma makaemmu iya kauwed na iyan, 31 ta madama nga mangisursuru kadiya adalan na. Ket kinunen na igida, “Ya Anac nga Naipatoley, maiyawat nad ngarud kadiya toley, ket patayen da met. Ket orey matey, agungar nad mettas kalpasan niya tellu nga algew,” kunen na. 32 Ngem madi naawatan dito adalan tun nga kinagi na, ket nansing da met nga nagsaludsud iginan. 33 Ket dimateng de̍ Je̍sus itun ka ili nga Kape̍rnaum. Ket ito uwed da iya uneg niya baley yin, sinaludsud ne̍ Je̍sus kadito adalan na nga kinunen na, “Nagan to nagdidiskutiran nu ito dalan?” kunen na. 34 Ngem madi da negkim, ta to nagdidiskutiran da ito dalan, ket no nagan igida ya kangrunaan. 35 Ket e̍ Je̍sus, nagtugew win, nga pinaadenni na dito sangapulu ket duwa nga adalan, se̍ na kinunen igida, “Ya mayat nga agbalin kuma nga kadayawan, ket masapul nga agbalin nga kanumuwan, se̍ ya agsirsirbi kadiya amin,” kunen na. 36 Ket se̍ namet nge̍ Je̍sus ka isa nga ebbing, ket pinagsikad na iya sangu da. Ket kine̍bey na met to ebbing, nga kinunen na igida, 37 “Ya mangrispitar iya isa kadiya agten idi nga ebbing gapu iyaken, iyaken met ya rinispitar na. Ket ya mangrispitar iyaken, bekken nas nga iyaken ya rinispitar na, no di pe̍ ya nangibon iyaken,” kunen na. 38 Ket itun, kinunen ne̍ Juan e̍ Je̍sus, “Mistru, uwed nasingen mi nga isa nga lalaki nga mangpatpatalew ka sairu gapu iya panangusar na iya nagan mu. Ket nilbec mi ngarud, ta bekken tida met nga kabulun,” kunen na. 39 Ngem kinunen ne̍ Je̍sus, “Madi nu nga ilbec ya agten iyan nga toley. Ta ya agariman ka nakaskasdaaw gapu iya panangusar na iya nagan ku, ket madi ngarud nalaka nga agkagi ka dake̍c nga maikuntra iyaken. 40 Ta ya madi kumuntra dactida, ket kabulun tida met. 41 Ta tutu met nga siguradu nga magun-gunaan nad ya orey nagan na nga toley nga agwangel ka nabaru nga maipaay iyaken, orey no yan nas mangpainum da dakayu ka isa nga tasa nga danum, no painumen dakayu gapu ta emmu da nga pasurut nakayu ya Kristu,” kunen na. 42 Ket kinunen ne̍ Je̍sus manin, “Ya orey nagan na nga makaigapu ka panagbasul niya isa nga agten kadidi nga tekkut nga ebbing nga agtalec iyaken, nabarbaru met para iyan nga pakaigapuwan niya panagbasul, no pagbanagan na kuma ya mabe̍sinan ya tengnged na ka dackel nga takiyew, se̍ maitemsit ka baybayin. 43 “Ket iya agten iyan, no ya isa nga imam ya pakaigapuwan niya panagbasul mu, putdem mas ngarudin! Ta nabarbaru lugud no pukul ka nga makalak-am iya agnanayun nga biyag ngem ya uwed duwa nga imam, ngem mawe̍ ka ngas met ka impiye̍rnu, nga itu ya pagapuyan nga madi makusep. 44 [Itu pe̍ ya edyan diya eg-egges nga madi matey nga mangmangan kadiya uwed antuni. Ket itu met pe̍ ya edyan niya apuy nga madi matey]. 45 “Ket agten pe̍ no ya isa nga sakam ya pakaigapuwan niya panagbasul mu, putdem masin! Ta nabarbaru lugud no piley ka nga makalak-am iya agnanayun nga biyag ngem ya uwed duwa nga sakam, ngem maipisuc ka ngas met ka impiye̍rnu. 46 [Itu ya edyan diya eg-egges nga madi matey nga mangmangan kadiya uwed antuni. Ket itu met pe̍ ya edyan niya apuy nga madi matey]. 47 “Ket agten pe̍ no ya isa nga matam ya pakaigapuwan niya panagbasul mu, kotkotem kuma ngasin! Ta nabarbaru lugud no bulding ka nga makalak-am nad iya panangituray ne̍ Apu Diyus ngem ya uwed duwa nga matam, ngem maipisuc ka ngas met ka impiye̍rnu. 48 Itu ya edyan diya eg-egges nga madi matey nga mangmangan kadiya uwed antuni. Ket itu met pe̍ ya edyan niya apuy nga madi matey. 49 “Ta ya tunggal isa nga toley, ket uwed met maiyarig ka pakawarsiyan da ka apuy, nga arig nga maasinan da. 50 Ket ya asin, emmu tida nga napateg ngarud. Ngem no naipac ya silem nan, kumaan ngarud niya panangpasilem nu manin iyan nga asin? Ket dakayu, maiyarig kayu kuma iya uwed silem na. Ket iya agten iyan, agtutunus kayu met,” kunen na. 1 Ket itun, pimanaw nge̍ Je̍sus antuni, nga nawe̍ iya sakup niya prubinsiya nga Hudya iya demmang nito wangag Hordan. Ket uwed manin adu nga toley nga naguurnung iya edyan na. Ket nisuru na da ngarud manin, ta itu ya gangey na. 2 Ket uwed da met itun Parisiyu nga imadenni e̍ Je̍sus, ta gabay da nga sintiren. Ket sinaludsud da nga kinunen da, “Ibagam man: Sigun iya Linteg tida, mabalin kad nga iyadi niya lalaki ya asawa na?” kunen da. 3 Ket kinunen met ne̍ Je̍sus igida, “Nagan ngarud to nibilin nito Muyse̍s dakayu maipanggep iyan?” kunen na. 4 Ket kinunen da, “To Muyse̍s, nipalubus na met ya agisurat ya lalaki ka kasuratan nga mangipanecnec iya panagadi da, se̍ na mabalin kanu nga iyadi ya asawa na,” kunen da. 5 Ket e̍ Je̍sus, kinunen na igida, “Nisurat lugud nito Muyse̍s yan nga bilin gapu mettas iya panagsukir nu. 6 Ngem ya kinapudnu na, ket manipud ito panangrugi niya amin, ito panamarsuwa ne̍ Apu Diyus, ket ‘lalaki se̍ babey ya toley nga inariman na.’ 7 ‘Itu nga panawan niya lalaki ya ama na se̍ ya ina na, ket makitipun iya asawa na. 8 Ket diyan nga duwa, agbalin da nga arig nga is-isa ngin.’ Ket iya agten iyan, bekken da nga duwa ngin, no di lugud arig da nga is-isa ngin. 9 Dikad pe̍ ya pinagtipun ne̍ Apu Diyus, madi kuma ngarud nga pagsinaen niya toley,” kunen na. 10 Ket ito nakalnec da iya isa nga baley yin, sinaludsud dito adalan e̍ Je̍sus ya maipanggep ito kinunen na. 11 Ket kinunen ne̍ Je̍sus igida, “Ya lalaki nga mangiyadi iya asawa na, se̍ manin mangasawa ka sabali, ket maibilang nga makabasulin iya asawa na ka basul nga pannakitipun ka bekken na nga asawa. 12 Ket agten pe̍ iyan ya babey: Maibilang met pe̍ nga makabasul ka basul nga pannakitipun ka bekken na nga asawa, no iyadi na ya asawa na, se̍ makiasawa manin ka sabali,” kunen na. 13 Ket uwed da toley itun nga nange̍lbe̍t ka ebbing e̍ Je̍sus, tasun icman na da kuma. Ngem dito adalan na, nilbec da met dito nange̍lbe̍t. 14 Ngem ito nasingen ne̍ Je̍sus, nakaunget ngarud, ket kinunen na kadito adalan na, “Palubusan nu lugud diya ebbing nga umbe̍t iyaken. Madi nu da nga paritan. Ta agten met kadidi nga ebbing diya aglak-am iya panangituray ne̍ Apu Diyus. 15 Ket pudnu met nga diya orey nagan na nga madi paiturayan e̍ Apu Diyus, nga agten mettas iya panagpaituray niya ebbing, madi da mabalin ya makitipun kadiya iturayan ne̍ Apu Diyus,” kunen na. 16 Ket kine̍bey na ngarud dito ebbing, se̍ na nipatey diya ima na igida, nga nikararagan na da. 17 Ket ito agrubwat nge̍ Je̍sus nga pumanaw antuni nin, uwed met isa nga lalaki nga nanagtag nga imadenni igina. Ket nawe̍ ngarud nagparintumeng iya sangu ne̍ Je̍sus, nga kinunen na igina, “Nalinteg nga Mistru, ibagam kay iyaken ya masapul nga wanglec tasun magun-ud ku ya biyag nga agnanayun,” kunen na. 18 Ket kinunen ne̍ Je̍sus igina, “Ape̍ nga kunem nga nalinteg gac? Awan met nalinteg, no di ngas e̍ Apu Diyus. 19 Ket no maipanggep ito saludsud mu, emmum met dito bilbilin ne̍ Apu Diyus: ‘Madi ka pumatey, madi ka makitipun ka bekken mu nga asawa, madi ka agtakew, madi ka mangpabasul nga sibubusid, madi ka agsuwitic, se̍ dayawem ya amam se̍ ya inam,’ kunen na kadito bilbilin,” kunen ne̍ Je̍sus. 20 Ket kinunen nito lalaki e̍ Je̍sus, “Ay Mistru, nanipud pekkem ito kaebbing ku, tungtungpalec met amin diyan nga bilbilin,” kunen na. 21 Ket e̍ Je̍sus, pineskan na to lalaki yin, ket nipateg ngarud ne̍ Je̍susin. Ket kinunen na ito lalaki, “Uwed pekkem mas isa nga masapul nga wanglem. Mawe̍ ka ilaku diya sansanicwam, se̍ ka e̍cde̍ ya paglakuwam kadiya napanglaw. Ket iya agten iyan, uwed nad kinabacnang mu ka langitin. Ket kalpasan niya panange̍cde̍ mun, umbe̍t nac suruten nin,” kunen na. 22 Ket ito nakagi ne̍ Je̍sus yan, narba met ya rupa nito lalaki yin, ket pimanaw lugudin nga silaladingit, ta bacnang met ngamin nga unay. 23 Ket e̍ Je̍sus, limanga kadiya adalan na, se̍ na kinunen igida, “Diya uwed kinabacnang da, narigat met nga makalak-am da nad iya panangituray ne̍ Apu Diyus!” kunen na. 24 Ket nasdaaw ngarud dito adalan na gapu iyan nga kinagi na. Itu nga kinunen manin ne̍ Je̍sus igida, “Ay, an-anac ku, narigat ngarud ya pannakalak-am iya panangituray ne̍ Apu Diyus! 25 Ta nalaclaka lugud nga lumbut ya kame̍lyu iya ebbut niya dagum, ngem iya pannakalak-am niya isa nga nabacnang iya panangituray ne̍ Apu Diyus,” kunen na. 26 Ket nakarkaru manin to seddaaw dito adalan, ket kinunen da met, “No agten iyan, nagan ngarud diya mabalin nga maisalakanin?” kunen da. 27 Ket pineskan met ne̍ Je̍sus da nga kinunen na, “No ya toley, ket madi ngarud mabalin yan. Ngem no e̍ Apu Diyus, mabalin met, ata mabalin ngarud ne̍ Apu Diyus ya orey nagan na,” kunen na. 28 Ket e̍ Pe̍dru met ya nagkagi yin, nga kinunen na igina, “Ket no dakami, pinanawan mi met diya amin, tasun sumurut kami ikew,” kunen na. 29 Ket kinunen ne̍ Je̍sus, “Pudnu met yani nga ibagac dakayu: Orey nagan na nga nangpanaw iya baley na, winno kakabsat na nga lalaki winno babey, ya ina na, winno ya ama na, winno diya anac na, winno diya laplapug na, tasun agsirbi iyaken se̍ iya Makaparagsac nga Damag, 30 basta maisupapac igina iya ita mettas nga timpu ya orey mame̍nsangagasut nga balbaley, se̍ kakabsat nga lalaki se̍ babey, se̍ in-ina, se̍ an-anac, se̍ laplapug. Ket ya agten iyan nga toley, aglak-am ngarud pe̍ ka pannakairurumen. Ket iya sumarunu nga timpu, uwed nad pe̍ ya supapac na, nga itu ya biyag nga agnanayun. 31 Ngem adu diya maibilang nga nadayaw ita, nga maibilang nad ngas met nga nababa ngin. Ket adu diya maibilang nga nababa ita, nga maibilang nad met nga nadayawin,” kunen na. 32 Ket ito uwed de̍ Je̍sus iya dalan nga agsangsang-at nga agpa-He̍rusale̍min, situtured met nge̍ Je̍sus nga nangipangulu igida nga nanalanin. Ket dito adalan na, nasdaawan dan. Ket dito duduma nga naibulun pe̍ igida, simarsarunu da met pe̍ nga sidadanagin. Ket e̍ Je̍sus, nibay-at na manin dito sangapulu ket duwa nga adalan na, se̍ na nibaga igida diya mapasamac nad igina, 33 nga kinunen na, “Agten idi nin: Manang-at tida ngarud nga mawe̍ ka He̍rusale̍min. Ket ya Anac nga Naipatoley, maiyawat nad met antuni kadiya pangpangulu diya agsirsirbi iya Te̍mplu se̍ kadiya manursuru iya Linteg. Ket kedngan da nad met nga patey ya dusa na. Ket iya agten iyan, iyawat da nad ngarud kadiya bekken nga Hudyu. 34 Ket diya bekken nga Hudyu, laisen da nad ya Anac nga Naipatoley yin, se̍ da met lutaban se̍ sapliten ka latiku, se̍ da nad met patayen. Ket kalpasan nad tellu nga algew, agungar nad mettas,” kunen na. 35 Ket itun, de̍ Santiyagu nge̍ Juan nga anac ne̍ Se̍be̍dyu, imadenni da e̍ Je̍sus, nga kinunen da, “Mistru, uwed adngen mi ikew. Ket gabay mi no tungpalem kuma orey no nagan ya adngen mi,” kunen da. 36 Ket kinunen ne̍ Je̍sus igida, “Nagan na ngarud ya gabay nu kuma nga ipawangel iyaken para dakayu?” kunen na. 37 Ket kinunen da igina, “Ipalubus mu kuma nga no uwed ka nad iya pakaidayawam mun, makipagtugew kami kuma iya abay mu. Ket pagsumbangiran daka kuma, nga ya isa dakami, ket iya madiwanan mu, se̍ ya isa iya makatigid mu,” kunen da. 38 Ket kinunen met ne̍ Je̍sus igida, “Madi nu met maawatan ya kaipapennan niyan nga ad-adngen nu. Ape̍? Kabaellan nu kad nga itured ya panagsagaba nga lak-amec, nga rigat nga arig nga inumec? Se̍ kabaellan nu kad nga itured ya masapul ku nga itured, nga arig nga pakabautisarac?” kunen na. 39 Ket kinunen da e̍ Je̍sus, “Kabaellan mi met, a,” kunen da. Ket kinunen ne̍ Je̍sus igida, “Ngarud, mairaman kayu nad nga tutu iya rigat nga arig nga inumec, se̍ aglak-am kayu nad met pe̍ iya arig nga pakabautisarac. 40 Ngem to adeng nu nga makipagtugew kayu kuma iya madiwanan ku se̍ iya makatigid ku, ket bekken ku met nga karbengngan ya mangisaad iya agten iyan. Ta naipaay mettin diyan nga saad kadiya nakaisaganaan dan,” kunen na. 41 Ket dito sangapulu nga pada da nga adalan, ito nagicna da to inadeng de̍ Santiyagu nge̍ Juan, nakaunget da met igida. 42 Ket e̍ Je̍sus, pinaadenni na da igina, nga kinunen na igida, “Pageemmu nu met nga no diya maibilang nga agtuturay kadiya bekken nga Hudyu, ipapilit da ya turay da kadiya toley da. Se̍ agten pe̍ diya nangatu nga toley igida, gabay da pe̍ ya mangituray kadiya toltoley. 43 Ngem no dakayu, bekken kuma nga agten iyan. Ta ya mayat nga maibilang nga nangatu dakayu, masapul nga agbalin nga agsirsirbi dakayu. 44 Ket ya mayat nga maibilang kuma nga kadayawan dakayu, ket masapul met nga agpaituray dakayu nga amin, nga arig nga tagabu nu. 45 Ta kinapudnu na, orey ya Anac nga Naipatoley, madi inumbe̍t tasun pasirbiyan kuma kadiya duduma, no di lugud tasun agsirbi, se̍ tasun ipaay na ya biyag na nga pangsubbut kadiya adu nga toltoley,” kunen na. 46 Ket nakadateng da iya ili nga He̍riku itun. Ket ito pumanaw antuni nin nge̍ Je̍sus se̍ dito adalan na se̍ ya adu pe̍ nga toltoley, uwed met antuni nge̍ Bartimyu nga isa nga kulap nga makilimlimus, nga anac ne̍ Timyu. Nagtugtugew met to kulap iya pingit niya dalan. 47 Ket ito naemmuwan na nga e̍ Je̍sus nga iNasare̍t ya manmanalan iyanin, nip-ipkaw na ngarud nga kinunen, “Je̍sus nga kapututan nito Ari Dabid! Kaasiyan nac kay!” kunen na. 48 Ket adu met dito nangilbec igina nga madi kuma kanu mamagas. Ngem nilallalu na lugud to nagpecpekkaw, nga kinunen na, “Kapututan nito Ari Dabid! Kaasiyan nac kay!” kunen na. 49 Ket nagsardeng ngarud nge̍ Je̍sus, ket kinunen na, “Palbe̍ten nu man idi,” kunen na. Ket inayab da ngarud to kulap, nga kinunen da, “Agragsac ka lugudin! Gumnukat ka ngarud, ta palbe̍ten nakan,” kunen da. 50 Ket niwagleng ngarud ne̍ Bartimyu to ke̍bal nan, ket dagus nga ginumnukatin, nga nawe̍ ito edyan ne̍ Je̍sus. 51 Ket kinunen ne̍ Je̍sus igina, “Nagan ya gabay mu nga wanglec para ikew?” kunen na. Ket kinunen ngarud nito kulap igina, “Apu Mistru, gabay ku ya makasingen kuma manin,” kunen na. 52 Ket kinunen ne̍ Je̍sus igina, “Mabalin mu ya agawir nga sitatalna ngin. Nalaingan kan gapu iya panamatim,” kunen na. Ket sigida nga nakasingen nga tutu manin, ket simurut e̍ Je̍sus ito dalanin. 1 Ket ito umad-adenni de̍ Je̍sus enna He̍rusale̍min, nakadateng dan ka Be̍tpage̍ se̍ Be̍tanya, enna Tageytey Ulibu. Ket ito uwed da antuni nin, nangibon nge̍ Je̍sus ka duwa nga adalan na, 2 nga kinunen na igida, “Mawe̍ kayu iyan nga masungad nga baryu. Ket apaman nga makasrec kayu iyan, sigida nga uwed maaskuran nu nga nakabaud nga urbun asnu, nga di pekkem sinacsakayan toley. Ukasan nu, ket e̍lbe̍t nu idi. 3 Ket no uwed agsaludsud no ape̍ nga wanglen nu yan, ibaga nu nga, ‘Masapul niya Apu, ket paisoli na nad mettas nga dagus,’ kunen nu,” kinunen ne̍ Je̍sus. 4 Ket nawe̍ da ngarudin, ket nadateng da met ya isa nga urbun asnu nga sibabaud iya pingit niya kalsada, iya batug niya gagayangan niya isa nga baley. Ket ito uk-ukasan da to nakabaud nga urbun, 5 uwed da met toley nga gasisikad antuni, nga kinunen da ngarud kadito adalan, “Ape̍ nga ukasan nu ya urbun?” kunen da. 6 Ket nisungbat met dito adalan igida to nisuru mettas ne̍ Je̍sus. Ket iya agten iyan, pinalubusan met dito toley dan. 7 Ket nipen da ngarud to urbun ito edyan ne̍ Je̍sus, ket niyap-ap da diya ke̍bal da iya eddeg nito urbun. Ket itu ya nagsakayan ne̍ Je̍susin. 8 Ket adu diya toley nga nagiyaplag met kadiya ke̍bal da iya dalanen na, nga panangipasingen da iya panagdayaw da igina. Ket uwed da pe̍ duduma nga nawe̍ nagputed ka naeeddon nga sangsanga diya kayu nga uwed kadiya laplapug, ket itu met to niyap-ap da ito dalan. 9 Ket dito toltoley nga sarsarunuwen se̍ sumarsarunu e̍ Je̍sus, nip-ipkaw da nga kinunen, “Madaydayaw ya Mangisalakan! Madaydayaw ya agparang gapu iya kinaturay niya Apu! 10 Madaydayaw ya umbe̍t nga panangituray niya ama tida nga Ari Dabid! Mapadayawan kuma pe̍ ya Mangisalakan enna kangatuwan nga edyan!” kunen da. 11 Ket imuneg ngarud nge̍ Je̍sus iya siyudad nga He̍rusale̍m, se̍ nawe̍ iya Te̍mplu win. Ket enna Te̍mplu, siningsingen na ya amin nga uwed antuni. Ket kalpasan niyan, rinumwar nge̍ Je̍sus se̍ dito sangapulu ket duwa nga adalan na iya siyudad, nga nawe̍ da enna Be̍tanya, ta gidam mettin. 12 Ket iya kadamlag na, ito sumolsoli da nga gayat ka Be̍tanya, nabisinan nge̍ Je̍sus iya dalan. 13 Ket nasingen na iya deyyu ka e̍teng ya isa nga naeeddon nga kayu nga igus. Ket nawe̍ na inadenniyan to kayu, nga singen na no uwed bisic na. Ngem ito nakadateng iya edyan nito kayu, yan nas met eddon ya nasingen na, ta bekken pekkem nga panagbibisic diya igus. 14 Ket kinunen met ne̍ Je̍sus ito kayu, “Manipud ita, pulus nga awan maibisic mu nga kanen toley yin!” kunen na. Ket nagicna met pe̍ dito adalan na to kinagi na. 15 Ito nakadateng da ka He̍rusale̍m, nawe̍ nge̍ Je̍sus enna Te̍mplu. Ket diya uwed iya emwag niya Te̍mplu nga aglaclaku se̍ diya agnginngina, pinagtalew met ne̍ Je̍sus da. Ket binalintukang na pe̍ diya lamlamisaan diya agisucsukat ka kuwarta, se̍ diya tugtugew diya aglaclaku ka kalapati. 16 Ket madi na met pe̍ pinalubusanin ya orey nagan na nga agagtu ka ilasat da kuma iya paraangan niya Te̍mplu. 17 Ket nisuru na ngarud dan, nga kinunen na igida, “Naisurat met iya Bibliya nga agten idi: ‘Ya baley ku, ket maawagan nad ka baley nga pagkararagan nga agpaay kadiya toltoley diya amin nga nasnasyun,’ kunen na met iya Bibliya. Ngem dakayu, pinagbalin nu lugudin nga paguurnungan diya tulisan!” kunen na. 18 Ket ito nadamag dito pangpangulu diya agsirsirbi iya Te̍mplu se̍ dito manursuru iya Linteg yan, pinanpanunut da ngarud no kumaan kuma niya panangpatey da e̍ Je̍sus. Ta nansing da igina gapu ta nagsedseddaawan met dito amin nga toltoley to nabaru nga panursuru na. 19 Ket ito gumicbet tin, pimanaw nge̍ Je̍sus se̍ dito adalan na iya siyudadin, sigun ito gangey na. 20 Ket iya agsapa manin, ito manmanalan de̍ Je̍sus manin ito dalan, nasingen da manin to kayu nga igus, ket nacrit mettin manipud mettas kadiya gamut na. 21 Ket e̍ Pe̍dru, nalagip na met to kinagi ne̍ Je̍sus ito kayu, itu nga kinunen na ngarud e̍ Je̍sus, “Mistru, singem kad! Nacrit mettin to kayu nga igus nga nilunud mun,” kunen na. 22 Ket iya agten iyan, kinunen ne̍ Je̍sus igida, “Masapul ngarud nga sipapati kayu e̍ Apu Diyus. 23 Tutu met nga ya orey nagan na nga toley nga madi agduwaduwa iya lemlemmet na, no di lugud mamati nga matungpal nga tutu ya ibilin na, ket mabalin nga bilinen na met yani nga tageytey, nga kunen na, ‘Maiyalis ka nga maipisuc iya baybayin,’ kunen na kuma, ket maariman met nga tutu yan nga bilin na. 24 Dikad pe̍ ibagac ngarud dakayu nga orey nagan na nga adngen nu iya kararag nu, basta patiyen nu kuma nga maalac nu, ket maipaay met nga tutu dakayu. 25 Ket tunggal agsikad kayu nga agkararag e̍ Apu Diyus, no uwed pekkem iyung-ungit nu iya kapada nu, ket pakawanen nu kuma ngarudin, tasun ya Ama nu nga uwed ka langit, pakawanen nakayu pe̍ kadiya basbasul nu. 26 [Ngem no madi kayu pakawanen diya kapada nu, madi pe̍ pakawanen niya Ama nu nga uwed ka langit diya basbasul nu,]” kunen na. 27 Ket nakadateng manin de̍ Je̍sus ka He̍rusale̍m. Ket ito uwed nge̍ Je̍sus nga agpaspasyar ito emwag niya Te̍mplu, uwed met dito pangulu diya agsirsirbi iya Te̍mplu se̍ dito manursuru iya Linteg se̍ dito panglakayen diya Hudyu nga nawe̍ ito edyan na. 28 Ket nagsaludsud da igina nga kinunen da, “Awac kad ya naggayatan niya turay mu nga agariman kadiya ar-arimanem? Nagan ya nange̍cde̍ ikew iyan nga turay tasun maariman mu diyan?” kunen da. 29 Ket kinunen ne̍ Je̍sus igida, “Uwed pekkem mona nga isaludsud ku dakayu. Ket no masungbatan dac, ibagac met dakayu no awac ya naggayatan niya turay ku nga agariman kadiya ar-arimanec. 30 Ket agten idi: To Juan nga Mammautisar, awac ngarud ya naggayatan nito turay na nga mamacbautisar itun? Gayat kad e̍ Apu Diyus, winno ka toley? Ibaga nu kay iyaken,” kunen na. 31 Ket igida, nagdidinniskutir da ngarudin, nga kinunen da, “Nagan ngarud ya isungbat tidan? Ta no kunen tida nga gayat e̍ Apu Diyus, kunen na nad dactida nga, ‘No agten iyan, ape̍ ngarud nga madi kayu namati ito Juan?’ kunen na met. 32 Ngem no kunen tida nga gayat ngas ka toley, ay-ay!” kunen da met, ata mansing da ngarud kadiya toltoley. Ta amin dito toltoley, mamati da nga tutu nga mammadtu ne̍ Apu Diyus to Juan. 33 Ket iya agten iyan, nisungbat da e̍ Je̍sus nga kinunen dan, “Madi kami met emmu to naggayatan niya turay na,” kunen da. Ket kinunen ne̍ Je̍sus igida, “No agten iyan, madic met ngarud pe̍ ibaga dakayu no awac ya naggayatan niya turay ku nga agariman kadiya ar-arimanec,” kunen na. 1 Ket itun, nagpangngarig nge̍ Je̍sus nga kinunen na igida, “Uwed isa nga toley nga nagmula ka adu nga ubas. Inalad na to nagmulaan na, se̍ nagkorob pe̍ ka inariman na nga pagpespessan ka ubas. Nangipasikad pe̍ ka nangudu nga pagedyanan agbantay. Ket ito nalpas nan, nipasugpun na to kaubasan na kadiya agwangwangel ka laplapug, se̍ nawe̍ ka sabali nga ili yin. 2 “Ket ito nadatngan ya panagbuburas ka ubas, nibon nito akin-kuwa ya isa nga tagabu na nga mawe̍ kadito makisugsugpun ito kaubasan, tasun ipaalac na ya bingay na nga ubas. 3 Ngem dito makisugsugpun, tiniliw da met nga kinabil to tagabu, ket pinagawir da nga awan ne̍cde̍ da igina. 4 “Ket to akin-kuwa ito kaubasan, nangibon ka sabali manin nga tagabu na. Ngem agten met latta, ta tinalingu da met ya ulu nito tagabu, se̍ niyal-alyew da met pe̍. 5 “Ket nangibon manin to akin-kuwa ka sabali nga tagabu. Ket iyan nga tagabu, pinatey da mettin. Ket dake̍c met latta ya namaay da kadiya adu nga simarunu nga naibon, ta dito duduma igida, kinabil da, ket dito duduma, pinatey da met. 6 “Ket is-isa ngas mettin ya mabalin nga ibon nito akin-kuwa, nga itu ya patpatgen na nga anac nga lalaki. Ket iya agten iyan, nibon na ngarud to anac na mettas nga mawe̍ ito edyan dito makisugsugpun, ta kunen na nga, ‘No anac ku mettas ya ibon ku, emmuc nga dayawen da met,’ kunen na. 7 “Ngem dito makisugsugpun, nagtetebbar da nga kinunen da lugud, ‘Ala, igina yani ya agtawid! Tidan! Patayen tida lugudin, ket dactida nad ya agtagikuwa iya tawiden nan,’ kunen da. 8 Ket tiniliw da ngarud to anac, se̍ da met pinatey, se̍ da nitemsit ngas iya laskig nito kaubasanin,” kunen ne̍ Je̍sus. 9 Ket kinunen manin ne̍ Je̍sus, “Ket ita, nagan ngarud ya wanglen nito akin-kuwa ito kaubasan? Mawe̍ na ngarud pukawen dito makisugsugpun, se̍ na italec ka sabali to kaubasanin. 10 Arig nga madi nu pekkem nabasa to naisurat iya Bibliya nga kunen na, ‘Iyan mettas nga batu nga nitemsit ngas dito nangpatdec, itu met ya nagbalin nga kangrunaan nga panuli yin. 11 Ket gapu mettas iya pannakabalin niya Apu, itu ya nagbalinan na, ket ibilang tida ngarud nga nakaskasdaaw,’ kunen na iya Bibliya,” kunen ne̍ Je̍sus. 12 Ket dito pangulu diya Hudyu, gabay da nga ipatkem nge̍ Je̍susin, ta emmu da nga igida mettas to pakaiturungan niyan nga pangngarig na. Ngem gapu ta mansing da kadito toltoley, pinanawan da ngas nge̍ Je̍susin. 13 Ket uwed da met duduma nga nibon dito pangpangulu diya Hudyu ito edyan ne̍ Je̍sus, nga Parisiyu se̍ toley nito Ari He̍rude̍s, tasun agsapul da ka rasun nga pangtiliwan da igina gapu iya kagiyen na. 14 Ket dito naibon, nawe̍ da ngarud ito edyan na, ket kinunen da igina, “Mistru, emmu mi nga napudnu ka, se̍ bekken nga ya kapanunutan niya toley ya ikasum, orey nagan na nga toley. Ta awan idumdumam nga saad toley, no di lugud isursurum ya pudnu nga paglinteggan ne̍ Apu Diyus. Dikad pe̍ ibagam kay no maikuntra iya Linteg nito Muyse̍s winno bekken ya panagbayad ka buis e̍ Ari Se̍sar. Agbayad kami kadi, winno bekken?” kunen da. 15 Ngem nadlaw ngarud ne̍ Je̍sus to sikap da, itu nga kinunen na igida, “Ape̍ nga sigsigiren dac? E̍cdan dac kay ka isa nga diplata, ta singec,” kunen na. 16 Ket ne̍cdan da ngarud ka diplata, ket kinunen na igida, “Nagan ya akin-ladawan se̍ akin-nagan iya nailanad idi?” kunen na. Ket kinunen da igina, “E̍ Ari Se̍sar, a,” kunen da. 17 Ket kinunen ne̍ Je̍sus igida, “No diya maipanggep e̍ Ari Se̍sar, ipaay nu da ngarud igina. Ket no diya maipanggep e̍ Apu Diyus, ipaay nu da mettas e̍ Apu Diyus,” kunen na. Ket iya agten iyan, nasnasdaaw da ngarud iginan. 18 Ket uwed da pe̍ Sadusiyu nga nawe̍ ito edyan ne̍ Je̍sus, nga igida didi diya madi mamati nga agungar nad diya natey. Ket dito Sadusiyu, uwed nisaludsud da e̍ Je̍sus nga kinunen da, 19 “Mistru, nisurat nito Muyse̍s iya Linteg na dactida, nga no natey ya isa nga lalaki, nga di na pekkem napututan ya asawa na, ket rebbeng kanu niya kabsat nito lalaki nga asawaen ya balu nga ipag na. Asawaen na kuma kanu tasun aganac da ka pannakaanac nito natey nga kabsat na nga lalaki. 20 “Ket agten idi nin: Kaspagarigan ta uwed pitu nga lalaki itun nga agkakabsat. Ket to inauna, nangasawa, ngem natey met nga awan pekkem putut na. 21 Ket inasawa ngarud nito maikadduwa to balu, ngem natey met pe̍ nga awan putut na, se̍ agten met pe̍ to maikatlu nga lalaki. 22 Ket iya agten iyan, nagsasarunu dito pitu nga agkakabsat nga nangasawa ito isa nga babey, ket natey da nga awan putut da. Ket natey met pe̍ to babey yin nga nod-odi ngem igida. 23 “Ket agten idi ya saludsud mi: Nad no panagungar diya natey, nagan ngata igida nga pitu nga agkakabsat ya akin-asawa nad ito babey yin? Ta inasawa met dito pitu to babey,” kunen da. 24 Ket kinunen ne̍ Je̍sus igida, “Ape̍ nga agten iyan ya saludsud nu? Nairradu kayu met iya panagpanpanunut nu, gapu ta madi nu ngamin emmu ya banbanag nga naisurat iya Bibliya, se̍ madi nu pe̍ emmu ya pannakabalin ne̍ Apu Diyus. 25 Ta ya kinapudnu na, ket nad no agungar diya natey, madi da nad met mangasawa winno makiasawa ngin, no di lugud agten da kadiya anghe̍le̍s enna langitin. 26 Ket no maipanggep iya panagungar diya natey, siguradu nga agungar da. Di nu pekkem aya nabasa ito libru nito Muyse̍s, ito istorya maipanggep ito kayu nga uwed gumilgilab nga apuy na? Ta itun, kinunen met ne̍ Apu Diyus ito Muyse̍s, ‘Iyaken ya Diyus ne̍ Abraham, se̍ ya Diyus ne̍ Isaac, se̍ ya Diyus ne̍ Hakub,’ kunen na. 27 Ngarud, diya kameng ne̍ Apu Diyus, bekken da met nga maibilang nga natey, no di lugud maibilang da nga sibibiyag. Ta e̍ Apu Diyus, ket Diyus met diya sibibiyag. Itu nga nairradu kayu met nga tutu iya panagpanpanunut nu,” kunen na. 28 Ket uwed pe̍ ya isa nga manursuru iya Linteg, nga nawe̍ iyan. Nagicna na ngarud to pagdidiskutiran da, ket nadlaw na nga nalaing met to panagsungbat ne̍ Je̍sus kadito Sadusiyu. Itu nga nagsaludsud pe̍ e̍ Je̍sus nga kinunen na, “Nagan kad ya kangrunaan kadiya amin nga bilbilin nito Muyse̍s?” kunen na. 29 Ket kinunen ne̍ Je̍sus, “Itu yani ya kangrunaan nga bilin: ‘Dakayu nga Israe̍lita, denggen nu ngarud yani: Ya Apu nga Diyus tida, igina ngas ya is-isa nga Apu. 30 Ket ayatem ngarud ya Apu nga Diyus mu, iya amin nga kabaellam nga mangipateg nga uwed iya pusum, iya nakem mu, iya sirib mu, se̍ iya bileg mu.’ 31 Ket idi ya maikadduwa nga bilin nga ipalagip ku ikew: ‘Ayatem ya padam nga toley, nga agten mettas iya panagayat mu iya beggim.’ Awan met napatpateg nga bilin ngem kadiyan,” kunen na. 32 Ket kinunen nito manursuru iya Linteg, “Mayat met ya nisungbat mu, Mistru. Ta pudnu ya kunem nga is-isa ya Apu, nga awan sabali no di ngas ig-igina. 33 Se̍ napateg nga tutu ya panagayat tida igina iya amin nga kabaellan tida nga mangipateg nga uwed iya pusu tida, iya sirib tida se̍ iya bileg tida. Ket napateg ngarud pe̍ ya panagayat tida kadiya kapada tida nga agten mettas iya panagayat tida iya beggi tida. Ngarud, napatpateg nga unay ya panangtungpal tida kadiyan nga duwa nga bilin ngem iya amin nga mapooran nga beggi animal winno duduma pe̍ nga maidatun e̍ Apu Diyus,” kunen na. 34 Ket nibilang ngarud ne̍ Je̍sus nga mayat to nisungbat nito manursuru iya Linteg. Itu nga kinunen ne̍ Je̍sus igina, “Denni ngarud ya panangituray ne̍ Apu Diyus ikew win,” kunen na. Ket kalpasan niyan, awan nakaitured nga nagsaludsud e̍ Je̍susin. 35 Ket ito mangisursuru pekkem nge̍ Je̍sus enna Te̍mplu, nagsaludsud kadito aggigicna, nga kinunen na, “Ape̍ ngata nga kunen diya manursuru iya Linteg nga ya Kristu, ket kapututan nito Ari Dabid? 36 Nagan ya kunen nu maipanggep ito kinunen nito Dabid, ito niturung niya Ispiritu Santu, ta kinunen na nga, ‘Kinunen niya Apu iya Apuc, “Agtugew ka idi nga madiwanan ku agingga nga mapasukuc diya gumurgura ikew, nga arig nga ipatey ku ya sakam igida,”’ kunen nito Dabid itun. 37 “Ket no ‘Apuc’ to kunen mettas nito Ari Dabid maipanggep iya Kristu, kumaan na ngarud nga kapututan na ya Kristu?” kunen ne̍ Je̍sus. Ket siaanggem ngarud dito adu nga toltoley nga naggigicna e̍ Je̍sus. 38 Ket bayat nito panangisursuru ne̍ Je̍sus, kinunen na, “Annadan nu ngarud diya manursuru iya Linteg. Magustuwan da ya agpaspasyar nga nakasutana, se̍ magustuwan da met ya makabkablaawan nga sidadayaw no uwed da iya tindaan. 39 Paggugustu da met pe̍ ya agtugew kadiya kadayawan nga tugtugew iya gigimungan, se̍ ya kangrunaan nga pagtugawan kadiya padaya. 40 Agawen da met diya baley diya balbalu nga babey, se̍ da met agkarkararag ka mabayag, ta panglinged da diya karkararag da kadiya wangwangel da nga dake̍c. Ngem nadagsen nad ngarud ya dusa diyan nga toley,” kunen na. 41 Ket nawe̍ nge̍ Je̍sus nagtugew itun iya lugar nga masalupac na dito pipisukan ka pagdatun nga kuwarta iya Te̍mplu. Ket nasiputan na ya panagipisuc diya toltoley kadiya kuwarta da. Ket adu diya babacnang nga nawe̍ nangipisuc ka adu nga kuwarta. 42 Ket uwed met itun isa nga balu nga babey nga napanglaw nga imadenni pe̍ iyan. Nawe̍ nangipisuc to babey ka duwa ngas nga be̍be̍teng nga diplata nga agpateg ngas ka siping. 43 Ket pinaadenni ne̍ Je̍sus dito adalan na, ket kinunen na igida, “Pudnu met nga naibilang nga napatpateg ya nipisuc niyan nga panglaw nga balu ngem kadiya amin nga nipisuc dito duduma nga nangipay iya pipisukan. 44 Ta igida, ne̍cde̍ da ngas ya subra niya kinabacnang da. Ngem ya balu nga iyan, orey napanglaw, ne̍cde̍ na nga gennung ya amin nga uwed igina, nga itu ya mabalin na nga pagbiyag,” kunen na. 1 Ket ito rumwar de̍ Je̍sus enna Te̍mplu win, uwed isa kadito adalan na nga nagkunen igina, “Mistru, singem ngarud diya nakaskasdaaw nga batbatu nga naipatdec iya Te̍mplu wi, se̍ diya nakaskasdaaw pe̍ nga naibangun idi!” kunen na. 2 Ket kinunen ne̍ Je̍sus igina, “Kinapudnu na, didi nga dadackel nga naipatdec nga masingem mun, awan nad met orey isa nga batu idi nga naisimpa nad iya sap-ew niya sabali nga batu. Ta malasang da nad met nga amin,” kunen na. 3 Ket ito nagtugtugew nge̍ Je̍sus enna Tageytey Ulibu, nga kamanumang niya Te̍mplu, awan diya kaaduwanin. Ket imadenni igina de̍ Pe̍dru, Santiyagu, Juan se̍ e̍ Andre̍s, nga kinunen da igina, 4 “Ibagam kay dakami no nungey nad nga madatngan yan nga timpu nga kinunem, se̍ no nagan nad ya pagilasinan nga dandani matungpalin,” kunen da. 5 Ket kinunen ne̍ Je̍sus igida, “Agannad kayu ngarud tasun awan kuma mangiyaw-awan dakayu maipanggep iyan nga timpu. 6 Adu nad diya agparang nga agkunen nga igida kanu ya iyaken, nga kunen da nad nga, ‘Iyaken nge̍ Kristu!’ kunen da nad met. Ket iya agten iyan, adu nad diya maiyaw-awan da. 7 Ket madi kayu kuma nad mariribukan, no magicna nu ya uni diya panaggubat, se̍ no madamag nu nad pe̍ iya sapsaput toley diya maipanggep ka gubgubat. Ta masapul ngarud met nga mapasamac diyan. Ngem bekken nad pekkem nga itu ya panungpalan. 8 Tutu met yan, ta aggiginnubat nad met diya pagpagiliyan, agten met pe̍ diya pagpagariyan. Uwed nad met pe̍ yegyeg kadiya nadumaduma nga lugar, se̍ uwed nad pe̍ panagbisin. Ngem diyan nad nga mapasamac, damu na pekkem mas, nga arig nga panangrugi ngas niya panagpakiskis niya aganac. 9 “Ngem agannad kayu lugud, ta maiyawat kayu nad kadiya kunse̍hus da. Ket mabaut kayu nad pe̍ iya uneg mettas diya gigimungan, se̍ maisangu kayu nad met kadiya agtuturay se̍ ar-ari gapu mettas iyaken. Ket itu nad ya gundaway nun nga mangipakaemmu maipanggep iyaken. 10 Ta pudnu met nga masapul nga maikasaba nga mona ya Makaparagsac nga Damag kadiya amin nga pagpagiliyan. 11 Ket no tacmen dakayu nga idarum, madi kayu nad madanagan no nagan ya kagiyen nu kuma igida. Basta ikagi nu was ya maipakaemmu dakayu iyan mettas nga kanitu. Ta ya kinapudnu na, bekken nad nga agtaud dakayu diya ikagkagi nu, no di lugud agtaud iya Ispiritu Santu. 12 “Ket diya toltoley, iyawat da nad nga ipapatey orey diya kakabsat da mettas. Ket agten met pe̍ ya wanglen nad diya ama kadiya anac da. Agten met pe̍ diya anac, sukiran da nad met diya naganac igida. Ket ipapatey da nad da. 13 Ket dakayu, guraen dakayu nad pe̍ diya amin nga toltoley, gapu mettas iyaken. Ngem maisalakan nad met ya makaitured kadiyan agingga iya panagpatingga da.” 14 “Ket masingen nu nad to kunen da nga ‘Nakar-aryec nga Mangpirdi’, nga naisaad nad met iya bekken nga rumbeng nga pagsaadan na. (Ikew nga agbasbasa idi nga naisurat, masapul nga maawatam ya kaipapennan nidi.) Ket no masingen nu nad yanin, agtalew kuma ngarud diya aged-edyan idi prubinsiya nga Hudya, nga mawe̍ da kuma agsoroc kadiya tagtageytey yin. 15 Ket no uwed kuma nad toley iya sap-ew niya atep niya baley na, madi kuma umulugin nga mawe̍ umuneg iya baley na nga mangbulay pekkem ka orey nagan na. 16 Ket agten pe̍ ya uwed nad iya lapug na, madi kuma agawir nga mawe̍ agbulay ka orey ngas no ke̍bal na. 17 “Ket diya mabucsit se̍ diya agsagsagibi iyan nga timpu, kackaasi da nad ngarudin! 18 Ikararag nu ngarud nga madi kuma mapasamac yan nga panagrigat iya timpu kabasa. 19 Ta iyan nga timpu, uwed nad met panagrigat nga awan kapada na, orey manipud ito damu nito panamarsuwa ne̍ Apu Diyus iya lubung, agingga ita. Ket orey iya maadpangan nga timpu, awan mapasamac nga agten iyan nga napalaus nga rigat. 20 Ket gapu iya nakaru nga panagrigat nad iyan nga timpu, pulus nga awan toley nga makalasat, no madi nga pae̍tngen ne̍ Apu Diyus ya kabayag na. Ngem nalaing lugud ta gapu iya panangipateg ne̍ Apu Diyus kadiya pinili na nga toley na, ket pae̍tngen na nad ngarud ya kabayag na. 21 “Ket iyan nga timpu, no uwed nad agkunen dakayu nga, ‘Singen nu, itu yani nin ya Kristu!’ winno kunen da nad nga, ‘Singen nu, uwed antuni nin!’ kunen da nad dakayu, ket madi kayu kuma patpatiyen. 22 Ta uwed da nad agparang nga sinan-Kristu se̍ sinan-mammadtu, ket agariman da nad ka pagilasinan se̍ nakaskasdaaw, tasun, no mabalin, gabay da nga iyaw-awan kuma diya pinili ne̍ Apu Diyus nga toley na. 23 Dikad pe̍ annadan nu diya agten kadiyan. Ngarud, nipakaemmuc amin didi dakayun sacbay nga mapasamac da.” 24 “Ngem kadiyan nga algew, kalpasan nad niyan nga panagrigat, gumicbet nad ya sinagin, se̍ awan nad pe̍ wada nga gayat iya bulanin. 25 Ket diya bitbituwen, agterterkag da nad met manipud iya abac lawa. Ket diya pannakabalin nga uwed iya abac lawa, ket makusu da nad mettin. 26 Ket iyan nad nga timpu win, masingen nad met diya toltoley ya Anac nga Naipatoley nga umbe̍tin, nga uwed nad kadiya ulep. Ket maipasingen nad ngarud diya nakaskasdaaw nga pannakabalin se̍ kinadayaw na. 27 Ket manipud kadito ulep, ibon na nad diya anghe̍le̍s nga mawe̍ kadiya eppat nga pagtaudan niya belluut, tasun urnungen da nad diya pinili ne̍ Apu Diyus nga toley na. Ngarud, urnungen da nad da nga gayat kadiya amin nga parte̍ niya lubung.” 28 “Maadal tida kuma ya pangngarig maipanggep iya gangey niya kayu nga igus. Ta no sumagicsic diya sangsanga na, se̍ agutec dan, ket emmu nun nga dandani yin ya timpu pudut. 29 Ket agten met pe̍ iyan, no masingen nu nga mapaspasamac kin diyan nga nibagac dakayu, maemmuwan nun nga denni yin yan nga timpu, nga arig nga uwed sumungsungad iya ruwanganin. 30 Pudnu met nga mapasamac nad amin diyan, sacbay niya panagpatingga diya toltoley nga sibibiyag ita nga timpu. 31 No ya abac lawa se̍ ya lubung ngi, uwed nad met panagpatingga da. Ngem diya kagic nga gennung, pulus met nga awan panagpatingga da.” 32 “Ngem no maipanggep iyan nga algew se̍ uras, awan met makaemmu maipanggep kadiyan, orey diya anghe̍le̍s ka langit, winno ya Anac. Ta yan nas Ama ya makaemmu iyan. 33 Agannad kayu ngarud, ket sisasagana kayu kuma nga pe̍yeng, ta di kayu emmu no nungey nga agparang yan nga timpu. 34 Ket maiyarig yani iya isa nga toley nga mawe̍ ka deyyu nga lugar. Ket sacbay nga agrubwat, bilinen na ngarud diya tagabu na, nga italec na igida ya tunggal pagrebngan da, se̍ bilinen na pe̍ ya agbantay iya gagayangan, nga sisasagana kuma kanu nga pe̍yeng. 35 “Dikad pe̍ no dakayu, sisasagana kayu kuma pe̍ nga pe̍yeng, ta di kayu nga emmu no nungey ya iseseppuc niya akin-baley, ket mabalin nga iya gidam, winno iya tengnga gabi, winno iya panagtataraut diya kawitan iya parbangun, winno iya agsapa. 36 Ta kaynun no kellat nga sumpuc kin, ket madateng nakayu nga agtudtudug. 37 “Ket ibagac dakayu ya gabay ku met pe̍ nga ibaga kadiya amin nga toltoley, ket agten idi: Sisasagana kayu kuma!” kunen na. 1 Ket itun, duwa nga algew ngasin sacbay niya Padaya Nitatalib, se̍ ya Padaya Tinapay nga Awan Pangpablad Na. Ket dito pangpangulu diya agsirsirbi iya Te̍mplu se̍ dito manursuru iya Linteg, pinanpanunut da nga nalaing no kumaan kuma niya nalimed nga panangtekkem da e̍ Je̍sus, se̍ panangpatey da igina. 2 Ket kinunen da iya panagtetebbar da, “Ngem ipaspase̍ tida pekkem ngarud, tasun bekken kuma nga mairana iya padaya, ta kaynun no agoorot diya toltoley,” kunen da. 3 Ket itun, uwed nge̍ Je̍sus ka Be̍tanya ito baley ne̍ Simon, nga itu to nakutel itun. Ket ito madama da nga mangmangan, uwed isa nga babey nga inumbe̍t iyan, nga nangidal-ag met ka isa nga butilya nga bangbanglu nga para labu. Naggayat ka mula nga nardu yan nga bangbanglu, ket tutu nga awan lauc na, itu nga nangina nga unay. Ket pinetwe̍ng na ya ulu nito butilya tasun malukatan, se̍ na met nibucbuc to mayan na iya ulu ne̍ Je̍sus. 4 Ket uwed duduma nga toley iyan nga nalucsew win, nga kinunen da, “Ape̍ nga sinayang na ya bangbanglu? 5 Ta mabalin met nga nailaku ka rinibu nga pisus se̍ maikaasi kuma kadiya napanglaw,” kunen da. Ket inungtan da ngarud to babey. 6 Ngem kinunen ne̍ Je̍sus, “Bay-an nu yan! Ape̍ nga riribuken nu? Nabaru met ya nipaay na iyaken. 7 Ta no diya napanglaw, kanayun nga uwed da dakayu, ket orey nungey ya gabay nu, mabalin nu da nga tulungan. Ngem iyaken, bekken met nga agnanayun ya kauwed ku dakayu. 8 Ket ya babey nga idi, winangel na met ya patingga niya kabaellan na. Ta binucbukan na ya beggic, ket itu met ya panangisagana na iyaken iya pannakaitamen ku. 9 Ket pudnu met nga orey awac iya lubung ya pakaikasabaan niya Makaparagsac nga Damag, maistorya met pe̍ yani nga winangel nidi nga babey, nga itu nad ya pakalaglagipan igina,” kunen na. 10 Ket e̍ Hudas Iskariyute̍, nga isa kadito sangapulu ket duwa nga adalan, nawe̍ itun kadito pangpangulu diya agsirsirbi iya Te̍mplu, tasun makitulag nga iyawat na nge̍ Je̍sus igida. 11 Ket naragsakan da ngarud ito nagicna da to nibaga ne̍ Hudas, ket kinariyan da nga e̍cdan da kanu ka kuwarta. Ket nagsicsiim ngarud nge̍ Hudasin ka mayat nga gundaway na nga mangiyawat e̍ Je̍sus igida. 12 Ket ito nona nga algew niya Padaya Tinapay nga Awan Pangpablad Na, nga itu pe̍ ya algew niya panagparti da ka urbun karne̍ru para iya Padaya Nitatalib, nagsaludsud dito adalan ne̍ Je̍sus igina, nga kinunen da, “Awac ya gabay mu nga pangisaganaan mi iya panggidam mu iya Padaya Nitatalib?” kunen da. 13 Ket iya agten iyan, nangibon ngarud nge̍ Je̍sus ka duwa nga adalan na, nga kinunen na igida, “Mawe̍ kayu enna siyudad. Ket uwed makasabet dakayu nga isa nga lalaki nga nakaagtu ka amusu nga nisacdu na. Ket suruten nu nad yan nga toley. 14 Ket no makadateng kayu iya baley nga pennan na, kunen nu iya akin-baley nga, ‘Ipasaludsud ne̍ Mistru nga kunen na, “Awac ya kuwartu nga panganac se̍ diya adalan ku no deddan iya pananggidam mi nga panangilagip mi iya Nitatalib?”’ kunen nu. 15 Ket uwed nad ipasingen na dakayu, nga isa nga akin-ngatu nga kuwartu nga dackel. Ket uwed iyanin amin nga masapul tida, se̍ naisagana pe̍ yin. Ket itu yan ya pangisaganaan nu iya panggidam tida,” kunen na. 16 Ket nagrubwat ngarud dito duwa nga adalanin, nga nawe̍ da iya siyudad. Ket nadateng da diya amin nga nibaga ne̍ Je̍sus igida, ket nisagana da ngarud ya panggidam da nga panangilagip da ito Nitatalib. 17 Ket ito gumabi yin, inumbe̍t antuni nge̍ Je̍sus se̍ dito sangapulu ket duwa nga adalan na. 18 Ket ito madama da nga manganin, kinunen ne̍ Je̍sus, “Ibagac ngarud ya kinapudnu dakayu, nga uwed met isa dakayu nga mangiyawat nad iyaken kadiya kumuntra iyaken. Ngarud, isa mettas dakayu nga kasangsanguc ita nga mangmangan ya mangiyawat iyaken,” kunen na. 19 Ket dito adalan na, linumdaang da ngarudin, ket nagsasarunu da nga nangsaludsud e̍ Je̍sus nga kinunen da, “Bekken nga iyaken ya kunem, ey?” kunen da. 20 Ket kinunen ne̍ Je̍sus igida, “Isa met dakayu nga sangapulu ket duwa ya kunec, isa mettas dakayu nga makipagsewsew iyaken ka tinapay na iya malukung nga idi. 21 Tutu met nga maiyawat nad ya Anac nga Naipatoley, ta aglak-am ngarud ka pannakatey, sigun ito sigud nga naisurat maipanggep igina. Ngem kackaasi nad lugud yan nga toley nga mangiyawat iya Anac nga Naipatoley! Nabarbaru met ya kasasaad niyan nga toley no madi kuma ngas naitaudin,” kunen na. 22 Ket ito mangmangan da pekkem, namet nge̍ Je̍sus ka tinapay, ket nagyaman e̍ Apu Diyus ka kararag. Pinisepisey na to tinapay, se̍ na ne̍cde̍ igida nga kinunen na, “Alac nu yani. Idi ya beggic,” kunen na. 23 Kalpasan na, namet pe̍ nge̍ Je̍sus ka paginuman. Nagkararag manin nga nagyaman e̍ Apu Diyus, se̍ na ne̍cde̍ igida. Ket iminum da nga aminin. 24 Ket kinunen na igida, “Idi ya dagac nga mangpalagda iya tulag ne̍ Apu Diyus, nga maiyayus nga agpaay kadiya adu nga toltoley. 25 Ket pudnu ngarud met nga madic nad uminum ka basi ubasin manipud ita agingga iyan nga algew nad nga uminum mac ka kabarbaru nga basi ubas iya pagiturayan ne̍ Apu Diyus,” kunen na. 26 Ket nagkanta da nga nagdayaw e̍ Apu Diyus, se̍ da pimanaw iya siyudadin, nga nawe̍ da enna Tageytey Ulibu. 27 Ket kinunen ne̍ Je̍sus kadiya adalan na, “Emmuc nga pumanaw kayu nad nga amin iyaken, ta naisurat iya Bibliya nga kunen na, ‘Patayec nad ya agay-aywan ka karne̍ru, ket diya karne̍ru, mawarawara da nad mettin,’ kunen na iya Bibliya. 28 Agten iyan ngarud nga tutu ya mapasamac, ngem kalpasan nad niya panagungar ku, mon-ona ngac nad nga mawe̍ enna Galilya ngem dakayu,” kunen na. 29 Ket e̍ Pe̍dru, kinunen na ngarud igina, “Orey no pumanaw da nga amin, madi naka met panawan nga gennung!” kunen na. 30 Ket kinunen ne̍ Je̍sus igina, “Kinapudnu na, ita mettas nga gabi, sacbay niya maikadduwa nga panagtataraut diya kawitan no parbangun, name̍tlu nac nad met nga nilibac kin,” kunen na. 31 Ngem nipapilit latta ne̍ Pe̍dru nga kinunen na, “Orey no mapatey yac nga mairaman ikew, pulus nga di naka met ilibac!” kunen na. Ket amin dito pada na nga adalan, itu met pe̍ ya kinagkagi da. 32 Ket nawe̍ de̍ Je̍sus iya isa nga lugar nga managan ka Ge̍tse̍mani. Ket itun, kinunen ne̍ Je̍sus kadito adalan na, “Agtugew kayu was idi, ta mawe̍ yac agkararag,” kunen na. 33 Ket nibulun na de̍ Pe̍dru, Santiyagu, se̍ e̍ Juan. Ket e̍ Je̍sus, nariribuc met ya nakem nan, se̍ napalaus pe̍ yin ya sakit niya nakem na. 34 Ket kinunen na igida, “Nadagsen nga unay ya ricnac kun, arig nga makatkatayen nac gapu iya ladingit kun. Mabati kayu kuma idi, ket agsulap kayu nga sisasagana kayu pe̍,” kunen na. 35 Ket imadeyyu nge̍ Je̍sus ka e̍teng igida, se̍ nagdarongkeb iya ginet nga nagkarkararagin. Nikararag na nga no mabalin, maliclikan na kuma ya umbe̍t nga panagrigat na. 36 Ket kinunen na iya kararag na, “Ama! Amac! Mabalinam ya amin. Ipac mu kuma yani nga panagsagaba nga lak-amec, nga rigat nga arig nga inumec. Ngem bekken kuma ngarud nga ya tarigagay ku ya matungpal, no di lugud ya tarigagay mu,” kunen na. 37 Ket simoli nge̍ Je̍sus ito edyan dito tellu nga nibati na, ket nadateng na da nga agtudtudug mettin. Ket kinunen na ngarud e̍ Pe̍dru, “Simon, ape̍ nga mat-atudug ka? Di ka aya makapagsulap, ka orey ngas is-isa nga uras? 38 Agsulap kayu ngarudin nga agkarkararag, tasun madi kayu kuma nga masulisug. Ta orey sipapasnec ya panpanunut niya toley, ket sikakapsut pekkem ya kabaellan niya beggi na,” kunen na. 39 Ket nawe̍ manin nagkararag nge̍ Je̍sus, nga inulit na to agten mettas nga banag nito kararag na e̍ Apu Diyus. 40 Ket ito simoli manin ito edyan dito tellu nga adalan na, ket nadateng na da nga agtudtudug manin, ta agdocdocyep da nga unayin. Ket di da lugud emmu win ya maikagi da iginan, ata nasukalan na da met manin. 41 Ket ito kapame̍tlu nan nga simoli nge̍ Je̍sus ito edyan da, kinunen na ngarud igida, “Agtudtudug se̍ agim-imang kayu pekkem? Kustun! Nadatngan mettin ya timpuc kun, ket maiyawatin ya Anac nga Naipatoley kadiya managbasul. 42 Ala, bumangun kayun, ta mawe̍ tidan. Singen nu kadin! Sumungsungadin ya mangiyawat iyaken,” kunen na. 43 Ket ito agkagkagi pekkem nge̍ Je̍sus, pag-isu mettin nga inumbe̍t to Hudas, nga isa ngarud kadito sangapulu ket duwa nga adalan. Ket kabulun na ya adu nga toley nga nagtagiispada se̍ nagtagipang-ur. Diyan nga toley, ebbon met dito pangpangulu diya agsirsirbi iya Te̍mplu, se̍ dito manursuru iya Linteg, se̍ dito panglakayen diya Hudyu. 44 Ket to mangiyawat e̍ Je̍sus, uwed met pagilasinan nga nisuru nan kadito toley nga naibulun igina, ta kinunen na itun, “Ya agkac, igina nad yanin. Ket tacmen nu nad ngarudin, se̍ ipanaw nu nga asintaran nu nga nalaing,” kunen na itun. 45 Ket ito nakadateng da iya edyan ne̍ Je̍susin, nagtarus ngarud to Hudas nga imadenni e̍ Je̍sus, ket kinunen na, “Mistru!” kunen na met, se̍ na inagkan nge̍ Je̍sus. 46 Ket tinkem da ngarud nga tinngel nge̍ Je̍susin. 47 Ket ya isa kadito kabulun ne̍ Je̍sus, nga agsisikad pe̍ antuni, inasut na mettin ya ispada na, ket kinteb na met ya tagabu nito kangatuwan nga agsirsirbi iya Te̍mplu. Ket nape̍ngas met ya isa nga tinga nito tagabu win. 48 Ket kinunen ngarud ne̍ Je̍sus kadito nangtekkem igina, “Ape̍ kad nga agtagiispada se̍ agtagipang-ur kayu nga inumbe̍t mangtekkem iyaken, nga arig nga isa ngac nga tulisan? 49 Inalgew nga uwed dac met iya imatang nu nga mangisursuru enna Te̍mplu, ngem madi dac met nga tinkem. Ngem orey a, ta mapasamac mettas ya agten idi tasun matungpal ya naisurat iya Bibliya,” kunen na. 50 Ket dito adalan ne̍ Je̍sus, nagtalew da met nga amin, nga binaybay-an da nge̍ Je̍susin. 51 Ket uwed met isa nga bagbagu nga simursurut e̍ Je̍sus itun, ket nakake̍bal ngas met yan ka line̍n nga ules. Ket tinkem da pe̍ yani nga bagbagu. 52 Ngem ito nigapus da, naipac to ules nga nagke̍bal na, ket nagtalew ngarud nga siuuba ngin. 53 Ket nipen da nge̍ Je̍sus iya baley nito kangatuwan nga agsirsirbi iya Te̍mplu. Ket naguurnung pe̍ antuni amin dito pangpangulu diya agsirsirbi iya Te̍mplu, se̍ dito panglakayen diya Hudyu, se̍ dito manursuru iya Linteg. 54 Ket e̍ Pe̍dru, tinumtumneb met igina nga imuneg iya emwag mettas niya baley nito kangatuwan nga agsirsirbi iya Te̍mplu. Ket nakitugew nge̍ Pe̍dru kadiya guwardiya antuni, nga nakiin-inudu iya apuy da. 55 Ket dito pangpangulu diya agsirsirbi iya Te̍mplu se̍ amin dito duduma nga kunse̍hale̍s, nagsapsapul da ka makapanecnec ka basul ne̍ Je̍sus, tasun uwed kuma rasun da nga mangpatey. Ngem awan met nasmac da nga mabalin. 56 Ta orey adu met dito nagkagi ka busid nga maikuntra igina, ket bekken met nga nagtutunus diya panangpabasul da igina. 57 Ket uwed duduma igida itun, nga nagsikad nga nagkagi ka busid maipanggep e̍ Je̍sus, nga kinunen da, 58 “Nagicna mi nga kinunen na nga agten idi: ‘Lasangec nad ya Te̍mplu nga pinatdec toley, ket ka unus tellu nga algew, bangunec ya sabali, nga bekken nga inariman toley,’ kunen na met,” kunen da. 59 Ngem orey pe̍ agten iyan to kunen da, bekken latta nga agtutunus dito panangpabasul da. 60 Ket to kangatuwan nga agsirsirbi iya Te̍mplu, nagsikad met iya sangu da nga amin, ket nagsaludsud e̍ Je̍sus nga kinunen na, “Nagan ya maisungbat mu? Nagan ngarud ya makunem maipanggep kadiya nipabpabasul didi nga toley ikew?” kunen na. 61 Ngem pulus nga madi negkim nge̍ Je̍sus, nga awan nisungbat na. Ket nagsaludsud ngarud manin to kangatuwan nga agsirsirbi iya Te̍mplu nga kinunen na igina, “Kumaan na? Tutu kad aya nga ikew ya Kristu nga Anac mettas niya Kadayawan?” kunen na. 62 Ket kinunen ne̍ Je̍sus, “Bo, iyaken met. Ket masingen nu nad ngarud ya Anac nga Naipatoley nga nakatugew iya madiwanan niya Mannakabalin. Se̍ masingen nu nad pe̍ nga umbe̍t manipud iyan, nga maibulun igina diya ulep nga gayat ka langit,” kunen na met. 63 Ket iya agten iyan, to kangatuwan nga agsirsirbi iya Te̍mplu, siuunget mettin nga pinigis na ya mismu nga luput na, nga kinunen na, “Ke̍h! Awan pakasapulan tida ka sabali nga sacsi yin. 64 Ta nagicna nu mettin ya kagi na mettas nga maikuntra e̍ Apu Diyus! Nagan ngarud ya pangngeddeng nun?” kunen na. Ket amin da, nagpapada da ngarud nga nangukum igina, nga nikeddeng da nga rumbeng kanu nga mapatey. 65 Ket diya duduma igida, linutaban da met nge̍ Je̍susin. Ket inamitngan da pe̍ yin, se̍ da nga dinandantug met nga kinagkagi da, “Padtuwam man no nagan ya nangdantug ikew!” kunen da met. Ket agten met pe̍ dito guwardiya ito inalac da, ket tinungtungpa da met pe̍. 66 Ket e̍ Pe̍dru, uwed pekkem iya segged itun, ito emwag nito baley. Ket uwed pe̍ nawe̍ iyan nga isa nga babey nga katulung nito kangatuwan nga agsirsirbi iya Te̍mplu. 67 Ket ito nasingen na nge̍ Pe̍dru nga agin-inudu iyan, binetbettaan na met, se̍ na kinunen, “Nih, ikew met pe̍ ya isa kadito nakibulubulun e̍ Je̍sus nga iNasare̍t,” kunen na. 68 Ngem naglibac met nge̍ Pe̍dru nga kinunen na, “Siyac, madic met em-emmu yan. Awan emmuc iyan nga ibagbagam,” kunen na met, ket nawe̍ ito edyan niya ruwanganin. [Ket itun, uwed met nagtaraut nga kawitanin.] 69 Ket nasingen manin nito katulung nga babey nge̍ Pe̍dru, ket kinagi na met manin kadito uwed antuni, “Itu yani ya isa kadito kabulun na!” kunen na. 70 Ngem naglibac manin nge̍ Pe̍dru. Ket ito di mabayag, kinagi manin dito uwed antuni e̍ Pe̍dru nga kinunen da, “Siguradu met nga kabulun daka dituni, ta iGalilya ka met pe̍,” kunen da. 71 Ngem nagsapata met nge̍ Pe̍dru win, se̍ kinunen na nga sipapasnec, “Pudnu met nga madi yac em-emmu yan nga toley nga ibagbaga nu!” kunen na met. 72 Ket pag-isu met nga uwed maikadduwa nga nagtaraut nga kawitanin. Ket nalagip ngarudin ne̍ Pe̍dru to nibaga ne̍ Je̍sus igina itun nga, “Sacbay niya maikadduwa nga panagtataraut diya kawitan, ket name̍tlu nac nad met nga nilibac kin.” Ket ito nalagip ne̍ Pe̍dru yanin, nagberberrit met nga tutu win. 1 Ito umagsapa ngin, nagiinnumanan dito pangpangulu diya agsirsirbi iya Te̍mplu, se̍ dito panglakayen diya Hudyu, se̍ dito manursuru iya Linteg, se̍ amin dito duduma nga kunse̍hale̍s. Ket kalpasan nito panagtutulag dan, pinungu da ngarud nge̍ Je̍susin, se̍ da nipen iya edyan ne̍ Gube̍rnadur Pilatu win, ket niyawat da iginan. 2 Ket e̍ Pilatu, sinaludsud na ngarud e̍ Je̍sus nga kinunen na, “Tutu kad nga ikew ya Ari diya Hudyu?” kunen na. Ket kinunen ne̍ Je̍sus igina, “Nakagi mun,” kunen na. 3 Ket dito pangpangulu diya agsirsirbi iya Te̍mplu, adu diya nipabpabasul da e̍ Je̍susin. 4 Ket e̍ Pilatu, nagsaludsud manin igina nga kinunen na, “Awan kad maisungbat mu igida? Magicnam met diya adu nga ipabpabasul da ikew!” kunen na. 5 Ngem awan met latta nisungbat ne̍ Je̍sus, ket nasdaaw ngarud nge̍ Pilatu win. 6 Ket sigun iya gangey ne̍ Pilatu, tunggal timpu niya Padaya Nitatalib, mangiruwar ka isa nga balud nga ibaga diya toltoley. 7 Ket uwed isa nga balud itun nga agnagan ka Barabas. Naisangabalud met yani kadito kabulun na nga pimatey ito timpu riribuc itun. 8 Ket diya toltoley, nawe̍ da itun iya edyan ne̍ Pilatu, ket inadeng da nga mangiruwar kuma ka isa nga balud para igida, sigun iya dinagun nga gangey na. 9 Ket kinunen ne̍ Pilatu igida, “Gabay nu kad nga idi nga Ari diya Hudyu ya iruwar ku para dakayu?” kunen ne̍ Pilatu. 10 Agten iyan to saludsud ne̍ Pilatu kadito toltoley, ta emmu na nga gapu ngas met iya apal dito pangpangulu diya agsirsirbi iya Te̍mplu, to nangiyawatan da e̍ Je̍sus igina. 11 Ngem dito pangpangulu diya agsirsirbi iya Te̍mplu, sinugsugan da mettin dito toltoley, tasun e̍ Barabas nga gennung ya adngen da nga iruwar ne̍ Pilatu. 12 Itu nga kinunen manin ne̍ Pilatu igida, “No agten iyan, nagan ngarud ya gabay nu nga pamaay ku idi nga toley nga awagan nu nga Ari diya Hudyu?” kunen na. 13 Ket nip-ipkaw da nga kinunen da, “Pailansam ka krus!” kunen da. 14 Ket kinunen manin ne̍ Pilatu igida, “Ape̍ kadi? Nagan ngarud ya basul na?” kunen na. Ngem nakarkaru lugud to panangip-ipkaw da nga kinunen da, “Pailansam ka krus!” kunen da met latta. 15 Dikad pe̍ gapu ta gabay ne̍ Pilatu nga pagustuwan dito toltoley, pinairuwar na ngarud to Barabas igida. Ket e̍ Je̍sus, pinasaplit ne̍ Pilatu ka latiku, se̍ na niyawat kadiya mangilansa ka krus. 16 Ket inalac ngarud diya suldadu nge̍ Je̍sus, nga niyuneg da iya emwag niya palasiyu, nga itu ya baley niya Gube̍rnadur, se̍ da pinalbe̍t amin dito kabulun da nga suldadu antuni. 17 Ket siuuyaw da nga nangke̍bal e̍ Je̍sus ka biyule̍ta nga luput. Ket nangkawikew da met ka lanut nga agrasrasi, nga inariman da ka sinan-balangat, se̍ da nisimpa iya ulu ne̍ Je̍sus. 18 Ket nagindadayaw da met nga nangkablaaw e̍ Je̍susin, nga kinagkagi da nga siuuyaw igina nga, “Wahey! Madaydayaw ka kuma nga ari diya Hudyu!” kunen da. 19 Ket binacbaut da pe̍ ya ulu na ka tabagan, se̍ linutlutaban da met pe̍. Ket nagdokot da nga nagindadayaw met igina. 20 Ket ito nalpas dan nga inuy-uyaw, nipac da to biyule̍ta nga luputin, ket nikawwes da manin igina to sigud nga luput na. Kalpasan na, niruwar da tasun ipen da nga ilansa ka krusin. 21 Ket uwed met nasabet da iya dalan, nga isa nga iSire̍ne̍ nga agnagan ka Simon, nga igina ya ama de̍ Ale̍handru nge̍ Rupu. Sumungsungad yani nga toley iya siyudadin, nga naggayat iya away. Ket nipaagtu ngarud dito suldadu nga nipapilit ito Simon to krus ne̍ Je̍sus. 22 Ket nipen da nge̍ Je̍sus iya lugar nga maawagan ka Gulguta, nga kayat na nga kagiyen, “Edyan Bangabanga.” 23 Ket antuni, painuman da kuma nge̍ Je̍sus ka basi ubas nga nalaukan ka nape̍t nga agas nga mirra, ngem madi na met ininum. 24 Ket itun, nilansa dito suldadu iya krusin. Ket kalpasan nito panangilansa da, nagbibingayan da met diya luput na, nga nagbibinnunut da no nagan ya mabagi niya tunggal isa igida. 25 Ket alas nuwe̍be̍ iya agsapa ngin ito panangilansa da. 26 Ket uwed pe̍ pakaemmu nga naisurat antuni, nga itu ya pakaemmuwan ito naipabasul igina. Agten idi to naisurat: “Ya Ari diya Hudyu.” 27 Ket uwed da pe̍ duwa nga tulisan nga naikumpas e̍ Je̍sus, nga nailansa pe̍ kadiya krus da. Ya isa, uwed iya madiwanan ne̍ Je̍sus, ket ya isa, uwed iya makatigid na. 28 [Ket iya agten iyan, natungpalin to naisurat iya Bibliya nga kunen na, “Naibilang nga kabulun diya managdacdake̍c.”] 29 Ket diya toley nga timaltalib iyan, nagwingwingiwing da met nga siuuyaw, nga kinunen da e̍ Je̍sus, “Asey! Se̍pe̍ ikew met to nangibaga nga lasangem ya Te̍mplu se̍ ka mettas bangunen manin ka unus tellu nga algew! 30 No agten iyan ya pannakabalin mu, isalakam man ngarud ya beggi mun, ta umulug ka ngarud iyan nga krusin!” kunen da. 31 Ket agten met pe̍ dito pangpangulu diya agsirsirbi iya Te̍mplu se̍ dito manursuru iya Linteg, ta nakipaglaclais da pe̍ iya maipanggep e̍ Je̍sus, nga kinunen da, “Naisalakan na kanu diya duduma, ngem di na met maisalakan ya beggi nan. 32 Umulug kuma ngarudin iya krus na yan nga Kristu nga Ari kanu ka Israe̍l. Ta no masingen tida nga makaulugin, ket mamati tida iginan,” kunen da. Ket inuyaw met pe̍ dito kabulun na nga nailansa pe̍ ka krus. 33 Ket ito matuun itunin, gimicbet mettin ya amin nga lubung antuni nin, ket nagpaut to gicbet agingga ka alas tre̍s iya gidam. 34 Ket ito alas tre̍sin, pinumkaw met nge̍ Je̍sus nga kinunen na ka nabileg, “Eloy, E̍loy, lama sabactani?” nga kayat na nga kagiyen, “Diyus ku, Diyus ku, ape̍ nga binaybay-an nac?” 35 Ket diya duduma kadito gasisikad antuni nga nakagicna ito kinagi ne̍ Je̍sus, kinunen da, “Nih! Denggen nu! Pecpekkawan na mettin to mammadtu nga E̍lyas,” kunen da. 36 Ket ya isa igida, nanagtag itun nga nawe̍ namet ka kapes. Nipaagsep na ka suka, se̍ na nisuge̍nge̍t ka tabagan, tasun ipasepsep na kuma e̍ Je̍sus, nga kinunen na, “Iton tida! Singen tida no umbe̍t lugud iyulug nito E̍lyas iya krus na,” kunen na. 37 Ngem e̍ Je̍sus, nagkerre̍s ka nabileg gin, ket awan anges nan. 38 Ket enna Te̍mplu, napigis mettin itun to kurtina nga nanglinged iya uneg na, nga nagudduwa mettin manipud iya ngatu, nga nanglacpus iya gayad na. 39 Ket iya sangu nito krus nga nakailansaan ne̍ Je̍sus, uwed nga gasisikad ya kapitan dito suldadu, nga nakasalupac igina. Ket ito nasingen na ya pannakatey ne̍ Je̍sus, kinunen na, “Pudnu met nga Anac ne̍ Apu Diyus yani nga toley!” kunen na. 40 Ket uwed da pe̍ babey iya nabay-at ka e̍teng ito krus, ket nabuya da met to napasamac. Uwed kadiyan nge̍ Marya nga iMagdala, se̍ e̍ Marya nga ina de̍ Huse̍ nge̍ Santiyagu nga inaudi, se̍ e̍ Salume̍. 41 Diyan nga babey, simursurut da e̍ Je̍sus itun nga nagsirsirbi igina ito kauwed na pekkem enna Galilya. Ket adu pe̍ diya duduma nga babey iyan, nga igida pe̍ diya nakibulun e̍ Je̍sus ito nagpa-He̍rusale̍m itun. 42 Ket iyan nga algew, Biye̍rne̍s nga Algew Panagisagana, nga itu ya algew sacbay niya Algew Ngilin. Ket gumidam met itunin. 43 Ket itun, uwed isa nga toley nga nagtured nga nawe̍ ito edyan ne̍ Gube̍rnadur Pilatu. Nawe̍ ngarud nagadeng ka pammalubus ne̍ Pilatu nga alac na ya bangkay ne̍ Je̍sus, ta gumidam mettin. Ket yan nga toley, ket e̍ Huse̍ nga taga-Arimatiya, nga isa nga mabigbig nga kunse̍hal diya Hudyu. Ket igina pe̍ ya isa nga mangpadpadaan nga sinanama iya umbe̍t nga panangituray ne̍ Apu Diyus. 44 Ket nasdaaw ngarud nge̍ Pilatu ito nadamag na nga natey nge̍ Je̍susin. Itu nga pinalbe̍t ne̍ Pilatu to kapitan diya suldadu, ket sinaludsud na no pudnu nga natey yin. 45 Ket gapu ito pammanecnec nito kapitan iya pannakatey na, nipalubus ne̍ Pilatu nga alaken ne̍ Huse̍ to bangkayin. 46 Ket nawe̍ ngarud ngimina nge̍ Huse̍ ka luput nga maawagan ka line̍n. Ket ito naidsag na to bangkayin, kinubit na ito luput nga line̍n, se̍ na nipisuc iya isa nga tamen nga nailiyang ka batu. Ket kalpasan na, nangbukalig ka dackel nga batu nga nanggiset na ito tamen. 47 Ket nasingen met ne̍ Marya nga iMagdala se̍ e̍ Marya nga ina de̍ Huse̍, itu nga naemmuwan da to nakaitamennan ne̍ Je̍sus. 1 Ito nalpas to Algew Ngilinin, de̍ Marya nga iMagdala, Marya nga ina de̍ Santiyagu, se̍ e̍ Salume̍, nawe̍ da ngimina ka bangbanglu nga ipay da kuma iya bangkay ne̍ Je̍sus. 2 Ket ito sumingsingising pekkem ya sinag iya agsapa niya Duminggu, nawe̍ da iya nakaitamennan ne̍ Je̍sus. 3 Ket ito manmanalan dito babey, nagtetebbar da nga kinunen da, “Nagan ngata ya pangibagaan tida nga mangbukalig ito dackel nga batu nga naigiset ito tamen?” kunen da. 4 Ket ito limang-ug da, nasingen da nga naibukalig met gayamin to dackel nga batu nga naigiset. 5 Ket imuneg da ngarud ito nakaitamennan na. Ket uwed met nasingen da nga isa nga bagbagu nga agtugtugew iya dumna diwanan, nga nakakawwes met ka puraw nga sutana. Ket nasikuran ngarud nga unay dito babey yin. 6 Ket to bagbagu, kinunen na igida, “Madi kayu masikuran. Emmuc nga sapsapulen nu nge̍ Je̍sus nga iNasare̍t nga nailansa ka krus. Ngem nagungar mettin, ket awan idi nin. Singen nu kad ya nangipayan da igina. 7 Ngem kalpasan na, mawe̍ kayu lugud ibaga kadiya adalan na, agraman e̍ Pe̍dru nga kunen nu ya agten idi: ‘Mon-ona nge̍ Je̍sus ngem dakayu nga mawe̍ enna Galilya ngin. Masingen nu nad ngarud antuni, maikanatad mettas ito kinunen na dakayu itun,’ kunen nu,” kunen nito nakapuraw. 8 Ket rinumwar ngarud dito babey, nga nagtalew da ito edyan nito tamen, ta nakapilpig dan, se̍ nagewweng da pe̍ yin. Ket awan met kinagkagi da ka orey nagan na, ta mansing da met. 9 [Ket nagungar ngarud nge̍ Je̍sus ito nasapa pekkem iya algew Duminggu. Ket nagpasingen nga nona e̍ Marya nga iMagdala, nga itu to nangpatalawan na ka pitu nga sairu itun pekkem. 10 Ket kalpasan nito panagpasingen ne̍ Je̍sus igina, nawe̍ ngarud nipakaemmu ne̍ Marya kadito kinabkabulun ne̍ Je̍sus itun, nga agladladingit se̍ agberberrit. 11 Ket ito nagicna da nga nabiyag kanu nge̍ Je̍susin se̍ nasingen kanu pe̍ ne̍ Marya, ket madi da met pinati. 12 Ket kalpasan niyan, e̍ Je̍sus, nagbaliw ya langa na ito nagpasingen itun kadiya duwa nga pasurut na nga manmanalan iya dalan nga gayat ito siyudad. 13 Ket dito duwa nga pasurut na, simoli da mettas iya siyudad, ket nipakaemmu da ngarud kadito kabulun da to napasamac. Ngem madi da latta namati igida. 14 Ket itun, nagpasingen pe̍ nge̍ Je̍sus kadito sangapulu ket isa nga adalan na, ito nagsasangu da nga mangmangan. Ket dinanengdengngan na da ngarud gapu ta di da gabay ya mamati, se̍ gapu ta nasukir da. Ta madi da met namati iya kagi dito nakasingen igina kalpasan nito panagungar na. 15 Ket kinunen pe̍ ne̍ Je̍sus igida, “Mawe̍ kayu kadiya amin nga parte̍ niya lubung, tasun ikasaba nu ya Makaparagsac nga Damag kadiya amin nga toltoley. 16 Ket ya mamati se̍ mabautisaran, maisalakan met. Ngem ya madi mamati, ket maukum met. 17 “Ket uwed nad pagilasinan nga maibulun kadiya mamati, nga agten idi: Gapu iya kinaturay ku, makapatalew da ka sairu, se̍ makakagi da nad kadiya sabali nga pagkakagi nga bekken da nga naadal. 18 Ket orey no makaikem da nad ka malaga, winno makainum da ka gamut, ket madi da nad maan-anu. Se̍ ipatey da nad diya ima da kadiya agsacsakit, ket malaingan da met,” kunen na. 19 Ket itun, kalpasan nito pannakitbar ne̍ Apu Je̍sus igida, ket naipangudu ka langitin. Ket enna langit, nagtugew iya kadayawan nga edyan, nga itu ya madiwanan ne̍ Apu Diyus. 20 Ket dito adalan na, pimanaw da ito edyan da, nga nawe̍ da ngarud nangaskasaba kadiya amin nga luglugar. Ket ya Apu, tinulungan na da ngarud pe̍, ta nipanecnec na ya kinapudnu dito nikasaba da, gapu kadiya pagilasinan nga naibulun kadiya panangikasaba da iya kagi na.] 1 Patgec nga Apu Tiyupilu, adu win diya nagisurat nga nangurnus ka istorya maipanggep kadito napasamac iya edyan mi. 2 Nisurat da sigun mettas kadito naipadamag dactida, nga nibaga dito nakasingen kaditun nanipud ito damu, nga igida pe̍ diya nangikaskasaba iya kagi ne̍ Apu Diyus. 3 Ket ita, Apu Tiyupilu, nabaru kunec no isurat ku pe̍ didi nga banbanag ikew, ta inadal ku nga nalaing manipud ito pannakairugi da. Itu nga isurat ku ikew ka naurnus, 4 tasun maemmuwam nga nalaing ya kinapudnu maipanggep kadito amin nga naisuru win ikew. 5 Ito panagari nito He̍rude̍s iya pagiliyan nga Hudya, uwed isa nga agsirsirbi iya Te̍mplu nga agnagan ka Sakaryas, nga isa iya bungguy ne̍ Abiyas. E̍lisabe̍t ya nagan niya asawa na, nga kapututan pe̍ nito Arun. 6 Ket de̍ Sakaryas nge̍ E̍lisabe̍t, nalinteg met ya panagbiyag da iya imatang ne̍ Apu Diyus. Awan ngarud nagkurangan da iya panagtungpal da kadiya sursuru se̍ bilbilin ne̍ Apu Diyus. 7 Ngem awan anac da, ta lupes met nge̍ E̍lisabe̍t, ket lakay se̍ bacbaket da pe̍ yin. 8 Ket ito isa nga algew, agsirsirbi nge̍ Sakaryas e̍ Apu Diyus iya Te̍mplu, ta nadatngan ya batang niya bungguy na nga agsirbi iya Te̍mplu win. 9 Ket ugali diya agsirsirbi ya agpipinnabunut no nagan igida ya umuneg iya Te̍mplu niya Apu tasun mangpoor ka nabangug nga pagdatun. Ket napagasatan met nge̍ Sakaryas. 10 Ket ito madama na nga pocpooran ya nabangug nga pagdatun iya uneg niya Te̍mplu, agkarkararag met diya adu nga toltoley iya ruwar. 11 Ket itun, uwed met isa nga anghe̍l niya Apu nga nagpasingen e̍ Sakaryas. Nagsikad yan nga anghe̍l iya madiwanan niya pakapocpooran niya nabangug. 12 Ket e̍ Sakaryas, nasikuran ito nasingen na, ket mansing ngarud pe̍ yin. 13 Ngem kinunen nito anghe̍l igina, “Madi ka mansing, Sakaryas. Nipangag ne̍ Apu Diyus ya kararag mun. Itu nga aganac nad ngarud ya asawam nga E̍lisabe̍t ka anac nu nga lalaki. Ket panaganam nad ka Juan. 14 Anggem se̍ ragsac ya uwed nad ikew win, ket adu nad pe̍ diya duduma nga agragsac no maiyanac nad yan nga anac nu. 15 Ta yan nga anac nu, napateg nad iya imatang niya Apu. Ket masapul nga madi nad uminum ka basi winno orey nagan na nga makapae̍nglew. Ket manipud iya pannakaiyanac na, maturayan nad iya Ispiritu Santu. 16 Adu nad kadiya Israe̍lita ya pasoliyen na iya panamati da iya Apu nga Diyus da. 17 “Ket mon-ona nad nga maibon ya anac nu ngem iya Apu, ket maidalan nad iya pannakabalin niya Ispiritu ne̍ Apu Diyus, nga agten ito pannakabalin nga uwed ito mammadtu nga E̍lyas itun. Pagtutunusen nad niya anac nu diya am-ama se̍ diya an-anac. Palinteggen na nad diya nasukir ya panpanunut da, ka panunut nga nalinteg. Ket iya agten iyan, paisagana nad niya anac nu diya toltoley, tasun uwed da nga nakasagana iya umbe̍tan niya Apu,” kunen nito anghe̍l. 18 Ket kinunen ne̍ Sakaryas ito anghe̍l, “Kumaan ngarud niya pannakaemmuc nga matungpal nga tutu yan? Ta lakay yac kun, se̍ bacbaket met pe̍ yin ya asawac,” kunen na. 19 Ket kinunen nito anghe̍l, “Iyaken nge̍ Gabriye̍l nga agsirsirbi iya imatang ne̍ Apu Diyus. Naibon nac met tasun makitbar rac ikew, nga ibagac ikew yani nga damag nga makaparagsac. 20 Ngem ita, gapu ta di ka met namati ito nibagac ikew, maumel ka met, nga madi ka makakagi yin, agingga nga di pekkem mapasamac yan nga nibagac. Ket matungpal nad ngarud met no timpu na,” kunen na. 21 Ket dito toltoley iya ruwar niya Te̍mplu nga ag-agton e̍ Sakaryas, nasdaawan da mettin gapu ta nabayag nga unay iya uneg nito pagdayawanin. 22 Ket ito rinumwarin, madi met makakagi igidan, ket itu ya nakaemmuwan da nga uwed nagpasingen igina iya uneg niya Te̍mplu. Ket sininyasan na da ngas, ta naumel met nga tutu win. 23 Ito nalpasin ya timpu nga panagsirbi ne̍ Sakaryas iya Te̍mplu, nagawirin. 24 Ket iya di nabayag, nanginaw ngarudin nge̍ E̍lisabe̍t nga asawa na. Ket lima nga bulan nga madi nagpaspasingen nge̍ E̍lisabe̍tin. 25 Ket kinunen ne̍ E̍lisabe̍t, “Ya Apu met ya nangtulung iyaken. Ta nipac na met itan ya pakaiyal-alyewwac kadiya toley,” kunen na. 26 Ket ito maikanem nga bulan niya bucsit ne̍ E̍lisabe̍t, nibon manin ne̍ Apu Diyus to anghe̍l nga Gabriye̍l, nga mawe̍ enna Nasare̍t nga isa nga ili ka prubinsiya nga Galilya. 27 Naibon nge̍ Gabriye̍l iya isa nga di pekkem nase̍cde̍ng nga balasang, nga naitulag nga maiyasawa. Huse̍ ya nagan nito lalaki nga nakaitulagan na, ket kapututan nito Ari Dabid. Ya nagan nito balasang, ket Marya. 28 Ket to anghe̍l, inumbe̍t iya edyan ne̍ Marya, nga kinunen na igina, “Agragsac ka ngarud, ta magustuwan naka nga unay ya Apu, ket uwed met ya Apu ikew,” kunen na. 29 Ket nasicsikuran met nga unay nge̍ Marya iya kablaaw nito anghe̍l, ket pinanpanunut na ngarudin no nagan ngata ya kaipapennan na. 30 Ket kinunen nito anghe̍l igina, “Madi ka mansing, Marya, ta magustuwan naka nge̍ Apu Diyus. 31 Ket manginaw ka nad, ket isa nga lalaki nad no maiyanac mu, ket panaganam nad ka Je̍sus. 32 Maipatpateg nad ngarud, ket maawagan nad ka Anac niya Kangatuwan. Pagbalinen nad ne̍ Apu Diyus nga agari nga agten mettas ito panagari nito Ari Dabid nga am-ama na. 33 Ket agituray nad met kadiya kapututan nito Hakub ka agnanayun, ket ya panagari na, awan met patingga na,” kunen na. 34 Ket e̍ Marya, kinunen na ito anghe̍l, “Kumaan na nga mapasamac yan? Ta awan met pekkem pannakitipun ku ka lalaki,” kunen na. 35 Ket kinunen nito anghe̍l igina, “Umbe̍t met ikew ya Ispiritu Santu, ket uwed nad met ikew ya pannakabalin niya Kangatuwan. Itu nga ya iyanac mu nad nga awan basul na, ket maawagan ka Anac ne̍ Apu Diyus. 36 “Ket malagip mu pe̍ nge̍ kabagiyam nga E̍lisabe̍t nga kunen da itun nga lupes. Ket ita, mabucsit mettin, orey no bacbaket nga unayin, ket lalaki met ya bucsit na. Ennem nga bulan niya bucsit nan. 37 Ta awan met madi kabaellan ne̍ Apu Diyus nga wanglen,” kunen na. 38 Ket kinunen ne̍ Marya ngin, “Nakasagana ngac nga agsirbi iya Apu. Matungpal kuma ngarud iyaken nin sigun ito kinagim,” kunen na. Ket pinanawanin nito anghe̍l. 39 Ket ito di nabayag, nagbulay nge̍ Marya, ket dagus nga nawe̍ iya isa nga ili kadiya tagtageytey enna prubinsiya nga Hudya. 40 Nawe̍ iya baley de̍ Sakaryas. Ket ito linumnec kin, kinablaawan na nge̍ E̍lisabe̍t. 41 Ket ito nagicna ne̍ E̍lisabe̍t to kablaaw ne̍ Marya, kimiwa mettin ya ke̍bit iya bessug na. Ket e̍ E̍lisabe̍t, naidalanin iya Ispiritu Santu, 42 ket nipkaw na ka nabileg nga kinunen na, “Dacdackel met ya dayaw nga nipaay ne̍ Apu Diyus ikew ngem kadiya amin nga duduma nga babey, se̍ dackel ngarud pe̍ ya dayaw niya iyanac mu nad mettas! 43 Madi yac met maikari nga umbe̍t mu sacwaran, ikew nga ina niya Apuc! 44 Tutu met, ta apaman nga nagicnac to kablaaw mu, ket kimiwa mettin ya ke̍bit iya bessug ku wi gapu iya ragsac na. 45 Nagasat ka ngarud pe̍, ta pinatim met nga matungpal nga tutu to naibaga ikew nga gayat iya Apu,” kunen na. 46 Ket idi met to kinunen ne̍ Marya ngin: “Tumaud met iya nakem ku ya panagdayaw kun iya Apu. 47 Se̍ orey ya kararuwac, patauden na met ya panagragsac ku iya Diyus ku nga Mangisalakan iyaken. 48 Ta nibilang nac nga napateg, iyaken nga nanumu nga agsirsirbi igina. Ket tutu met nga manipud ita, awagan dac diya amin nga toley ka nagasat, 49 gapu kadiya nakaskasdaaw nga inariman ne̍ Apu Diyus nga Mannakabalin iyaken. Ket madaydayaw ngarud met ya napudnu nga turay na. 50 Kadiya agsasarunu nga timpu, pe̍yeng met nga kaasiyan na diya agdayaw igina. 51 Nipasingen na met ya pannakabalin niya turay na, ta niwarawara na diya toley nga agtangsit gapu kadiya ranranta da. 52 Nipababa pe̍ ne̍ Apu Diyus ya saad diya agtuturay. Ket no diya toley nga napakumbaba nga gennung, itu didi diya nipangatu na ya kasasaad da. 53 Diya nakurkurangan itun, napnec dan gapu kadiya nabaru nga nipaay na igida. Ngem diya babacnang nga gennung, pinagawir na da nga awan naipaay igida. 54-55 Ket tinungpal na ngarudin to kari na kadito am-ama tida, ta kinaasiyan nactida nga Israe̍lita nga eb-ebbonen na. Ngarud, nalagip na nga tulungan to Abraham itun, se̍ diya amin nga kapututan na ka awan patingga na,” kunen ne̍ Marya nga sidadayaw. 56 Ket itun, agtellu nga bulan nga nakipagedyan nge̍ Marya kade̍ E̍lisabe̍t, se̍ nagawir. 57 Ket itun, nadatngan ya panaganac ne̍ E̍lisabe̍tin. Ket isa nga lalaki met ya niyanac na. 58 Nakipagragsac igina diya karruba na se̍ diya kakabagiyan na ito nadamag da yan nga nakaskasdaaw nga nikaasi ne̍ Apu Diyus igina. 59 Ket ito walu nga algew win nito ke̍bit, inumbe̍t diyan tasun makibulun da ito pannakakugit nito ebbing, sigun iya ugali da nga Hudyu. Ket gabay da nga panaganan kuma ka Sakaryas, ta itu met ya nagan niya ama na. 60 Ngem kinunen ne̍ E̍lisabe̍t nga ina na, “Bekken! Juan ya mainagan igina,” kunen na. 61 Ket kinunen da met e̍ E̍lisabe̍t, “Ngem awan met kabagiyam nga agten iyan ya nagan na,” kunen da. 62 Ket sininyasan da nge̍ Sakaryas nga ama nito ke̍bit, tasun emmuwen da no nagan na ya gabay na kuma nga ipanagan ito ke̍bit. 63 Ket nagadeng nge̍ Sakaryas ka pagsuratan, ket agten idi to nisurat na: “Juan ya nagan na.” Ket iya agten iyan, nasdaaw da nga aminin. 64 Ket iyan mettas nga kanitu, nalaingan met to kinaumel ne̍ Sakaryasin. Ket makakagi ngarudin, nga nidaydayaw na ngarud nge̍ Apu Diyusin. 65 Nasdaaw ngarud diya amin nga karruba da, ket nagwaras met ya damag maipanggep ka amin didi kadiya amin nga luglugar kadiya tagtageytey ka Hudya. 66 Ket diya amin nga nakadamag kadidi, sinalimetmettan da ngarud didi, nga kinunen da iya panagtetebbar da, “Nagan nad ngata ya pagbalinan niyan nga ebbing?” kunen da. Ta nabatad ngamin nga uwed igina ya pannakabalin niya Apu. 67 Ket e̍ Sakaryas nga ama ne̍ Juan, naidalan iya Ispiritu Santu itun, ket nagipadtu nga kinunen na, 68 “Madaydayaw kuma ngarud ya Apu nga Diyus diya iIsrae̍l, ta sinacwaran nactida nga toley na, nga inumbe̍t nactida sinubbut. 69 Ne̍cdan nactida ka nabileg nga Mangisalakan dactida, nga nagtaud iya kapututan nito Ari Dabid nga eb-ebbonen ne̍ Apu Diyus itun. 70 Itu to nipaipadtu ne̍ Apu Diyus itun pekkem kadito mammadtu nga pinili na, 71 nga kinunen da, nga nikari kanu ne̍ Apu Diyus nga isalakan nactida kadiya mangkuntra dactida, se̍ isalakan nactida pe̍ iya kabaellan diya amin nga manggura dactida. 72 Tinungpal na yan tasun kaasiyan nactida kuma, sigun ito nikari na kadito am-ama tida, se̍ tasun tungpalen na ngarudin to nadayaw nga kari na igida. 73 Itu yan to kari na nga nisapata na ito Abraham nga ama tida. 74 Nikari na ngarud nga isalakan nactida kadiya mangkuntra dactida, tasun mabalin tida ya agsirbi igina nga awan kuma ansing tida, 75 se̍ tasun napudnu se̍ nalinteg iya imatang na ya panagsirsirbi tida bayat niya panagbiyag tida pekkem. 76 Ket ikew, anac ku, maawagan ka nad ka mammadtu nga agpaay iya Kangatuwan. Ta mon-ona ka nad ngem iya Apu, tasun isaganam diya toltoley iya umbe̍t na, 77 se̍ tasun ipakaemmum kadiya toley ne̍ Apu Diyus ya maipanggep iya panangisalakan na igida. Itu mettin ya pannakapakawan diya basbasul da, 78 gapu mettas iya siaanus nga panangngaasi ne̍ Apu Diyus. Ket itu nga umbe̍t nad ngarud dactida ya mangisalakan nga aggayat ka langit, nga arig nga malawaan tidan, 79 tasun mawadaan tidan, dactida nga arig nga agtugtugew iya gicbet, nga sidadanag iya umbe̍t nga pakatayan tida. Ket yan nga wada, itu win ya mangiturung dactida iya pagtalnaan tida,” kunen nito Sakaryas. 80 Ket to ebbing nga Juan, dimackel se̍ numacnakem pe̍ yin itun. Ket nawe̍ met to Juan nga nagedyan ka away, agingga iya panangirugi na iya gagara na nga silalatac kadiya iIsrae̍l. 1 Ket itun nga timpu, uwed bilin nito Ari Se̍sar Agustu nga mailista kanu diya amin nga toltoley. 2 Itu yan to nona nga pannakailista diya toley, bayat nito panaggube̍rnadur ne̍ Kire̍nyu ka prubinsiya nga Sirya. 3 Ket iya agten iyan, nawe̍ ngarud diya amin nga toley kadiya ili da, tasun agpailista da. 4 Ket e̍ Huse̍, nagedyan ka Nasare̍t enna prubinsiya nga Galilya. Ket nawe̍ met ka prubinsiya nga Hudya, ito ili nito Ari Dabid, nga maawagan ka Be̍tle̍he̍m, ta nagtaud nge̍ Huse̍ iya kapututan nito Dabid. 5 Nawe̍ ngarud nagpailista, ket nibulun na nge̍ Marya nga naitulag igina, ket nabucsit itunin. 6 Ket ito uwed da enna Be̍tle̍he̍m, nadatnganin ya panaganac ne̍ Marya. 7 Ket lalaki met ya niyanac na, nga itu to inauna nga anac na. Ket linampinan na, se̍ na nipaida ka papakanan ka animal, ta awan met pagedyanan da ito pagdadagusan nga baley. 8 Ket iya isa nga lugar nga masakupan niya Be̍tle̍he̍m, uwed da agay-aywan ka karne̍ru iya pakarsu da iya gabi. 9 Ket itun, uwed met isa nga anghe̍l niya Apu nga nagpasingen igida, ket nadarangan da mettin iya darang niya dayag niya Apu. Napalaus ngarud ya ansing dan. 10 Ngem kinunen nito anghe̍l igida, “Madi kayu mansing. Ta makapaanggem met nga unay ya e̍lbe̍t ku nga damag dakayu, ket pakaanggemman pe̍ nga tutu nidi diya amin nga toltoley. 11 Ta ita mettas, enna ili nito Ari Dabid, uwed naiyanac kin nga Mangisalakan dakayu, nga itu met ya Kristu nga Apu. 12 Agten idi ya pagilasinan nu: Uwed maaskuran nu nad nga ke̍bit nga nalampinan se̍ naipaida iya papakanan ka animal,” kunen na. 13 Ket pagamwan da, uwed dackel nga bungguy anghe̍le̍s nga nagparang nga gayat ka langit, nga kabulun nito isa nga anghe̍l. Ket nagdaydayaw mettin dito anghe̍le̍s e̍ Apu Diyus, nga kinunen da, 14 “Madaydayaw nge̍ Apu Diyus nga uwed iya kangatuwan nga edyan. Ket idi nga lubung, uwed kuma talna kadiya toltoley nga pakaay-ayuwan na,” kunen da. 15 Ket ito nakapanaw dito anghe̍le̍s nga simoli ka langitin, nagtetebbar ngarud dito agay-aywan ka karne̍ru, nga kinunen da, “Tidan enna Be̍tle̍he̍min, ta we̍ tida ngarud singen yani nga napasamac nga nipakaemmu niya Apu dactida,” kunen da. 16 Ket inalistuwan da ngarud ya nawe̍. Ket nasmac da de̍ Marya nge̍ Huse̍, se̍ nasingen da met ya ke̍bit, nga naipaida iya papakanan ka animal. 17 Ket ito nasingen dito agay-aywan ka karne̍ru to ke̍bit, nipakaemmu dan to nibaga nito anghe̍l igida maipanggep iyan nga ke̍bit. 18 Ket nasdaawan ngarud dito amin nga nakagicna iya nipadamag igida dito agay-aywan ka karne̍ru. 19 Ket e̍ Marya, sinalimetmettan na ngarud amin didi, se̍ inut-utub na nga nalaing. 20 Ket dito agay-aywan ka karne̍ru, nagawir dan nga sidadayaw se̍ siiiyaman e̍ Apu Diyus, gapu kadito amin nga nagicna se̍ nasingen da, nga maikanatad ngarud kadito nibaga nito anghe̍l igida. 21 Ket kalpasan walu nga algew, ito algew niya panangpakugit da iya ke̍bit sigun iya ugali diya Hudyu, pinanaganan da ka Je̍sus, nga itu yan to nipanagan nito anghe̍l ito sacbay nito pannakainaw na. 22 Ket nadatngan itun ya timpu nga panangtungpal de̍ Huse̍ nge̍ Marya iya paglinteggan maipanggep iya panagdalus da maikanatad iya Linteg nito Muyse̍s maipanggep ka aganac. Ket nipen da ngarud ya ebbing enna He̍rusale̍m, tasun ipaay da iya Apu. 23 Ta naisurat iya Linteg niya Apu nga, “Amin nga inauna nga anac nga lalaki, maibilang da nga maipaay iya Apu.” 24 Ket niranta met pe̍ de̍ Huse̍ ya agidatun ennan, sigun iya kustu nga pagdatun nga naibilin iya Linteg niya Apu, nga kunen na iya Linteg, “Sangaparis nga pagaw, winno duwa nga ugbun kalapati.” 25 Ket enna He̍rusale̍m itun, uwed isa nga lakay nga agnagan ka Simyun. Nalinteg yan nga toley, se̍ managtungpal iya pammati na, ket pinadpadaanan na nga sinanama ya pannakaliwliwa diya iIsrae̍l. Ket uwed pe̍ igina ya Ispiritu Santu. 26 Ket nipaltiing niya Ispiritu Santu ito Simyun itun nga madi pekkem kanu matey agingga nga di na masingen ya Kristu nga ibon niya Apu. 27 Ket iya agten iyan, gapu iya panangidalan niya Ispiritu ito Simyun, nawe̍ nimuneg iya emwag niya Te̍mplu. Ket itun, diya naganac iya ebbing nga Je̍sus, nipen da met ya ebbing iya Te̍mplu win, tasun tungpalen da para igina to bilin niya Linteg. 28 Ket to Simyun, nawe̍ na nimet nga sinakuruy ya ebbing, ket nagdaydayaw ngarud e̍ Apu Diyus, nga kinunen na, 29 “Apu nga Mannakabalin, natungpalin to karim iyaken nga tagabum. Dikad pe̍ orey no ipalubus mu nga matey yac kun, ta sitatalna ngac mettin. 30 Ta nasingec kun ya nibon mu nga mangisalakan, 31 nga itu ya nisaganam iya imatang diya amin nga toltoley. 32 Igina ya arig nga dilag nga mangwada kadiya bekken nga Hudyu, se̍ ya pakaidayawan diya toley mu nga iIsrae̍l,” kunen na. 33 Ket nasdaaw ngarud diya naganac ito ebbing gapu ito kinagi nito Simyun maipanggep ito ebbing. 34 Ket nikararagan ne̍ Simyun da, ket kinunen na e̍ Marya nga ina nito ebbing, “Ngarud, naipaay met yani nga ebbing nga pakaipaseggeddan se̍ pakaipangatuwan diya adu nga toley idi nga Israe̍l. Ket igina pe̍ ya naipaay nga pagilasinan nga kunkuntraen nad diya toley. 35 Agten iyan nad ngarud, tasun maiparangarang diya nalimed nga panpanunut diya adu nga toltoley. Ket ikew, mapasakit nad ya nakem mu, nga arig nga uwed kampilan nga manglessuc iya pusum,” kunen na. 36 Ket uwed met pe̍ antuni ya isa nga bacbaket nga mammadtu, nga agnagan ka Ana. Anac ne̍ Panuwe̍l nga kapututan nito Ase̍r. Ket bacbaket nga unayin to Ana. Ket pitu nga dagun nga nagdenna da ya asawa na itun, nanipud ito panagasawa da. 37 Ket kalpasan niyan, nabalu mettin agingga nga uwed walu nga pulu ket eppat nga dagun nan. Ket kanayun nga uwed to bacbaket iya Te̍mplu, nga madi pumanpanawin, ket algew se̍ gabi ya panagsirsirbi na nga sidadayaw antuni iya panagkararag na se̍ panangitured na nga di mangan tasun isnup na ya agdaydayaw. 38 Ket itun mettas nga uras nga kauwed de̍ Huse̍ enna Te̍mplu, inumbe̍t met to Ana ito edyan da, ket nagyaman ngarud met e̍ Apu Diyus. Ket nagkagkagi pe̍ to Ana itun maipanggep iya ebbing, kadiya amin nga toley antuni nga mangpadpadaan pe̍ nga sinanama iya pannakawayawaya niya ili da nga He̍rusale̍m. 39 Ket ito natungpal de̍ Huse̍ nge̍ Marya ngin ya amin nga ipaannung nito Linteg niya Apu maipanggep ka ebbing, simoli da ka Galilya iya ili da nga Nasare̍t. 40 Ket dimackel se̍ bimileg to ebbing nga Je̍sus, se̍ nasirib nga unay, ket uwed met igina ya panangipateg ne̍ Apu Diyus. 41 Ket ugali dito naganac e̍ Je̍sus ya mawe̍ nga dinagun enna He̍rusale̍m no padaya nga maawagan ka Padaya Nitatalib. 42 Ket ito agdagun nge̍ Je̍sus ka sangapulu ket duwa ngin, nawe̍ da ngarud nakipadaya ka He̍rusale̍m sigun mettas iya ugali da. 43 Ket ito nalpasin to padaya, nagawir de̍ Huse̍ nge̍ Marya ngin. Ngem to ebbing nga Je̍sus, nabati nga gennung ka He̍rusale̍m, nga madi met em-emmu dito naganac igina. 44 Ket isa nga algew dan nga nanaldalan, nga pagarup da no uwed nga naibulun nge̍ Je̍sus iya bungguy da. Ngem ito sinapsapul da kadiya kabulun da nga kakabagiyan se̍ gagayyem, awan met nasmac da. 45 Ket ito madi da nasmac, simoli da ngarud enna He̍rusale̍min nga nangsapsapul igina. 46 Ket ito maikatlu nga algew, nasmac da mettin ka Te̍mplu. Nakipagtugtugew met ya ebbing kadiya manursuru nga Hudyu, nga agdengdengngeg se̍ agsalsaludsud igida. 47 Nagseddaaw diya amin nga nakagicna igina gapu iya sirib na se̍ diya nalaing nga sungbat na. 48 Ket ito nasingen dito naganac igina, nasdaawan da met, ket kinunen nito ina na, “Ape̍ inariman mu yani dakami, iyong? Napalaus met ya danag mi nge̍ amam nga nangsapsapul ikew,” kunen na. 49 Ket kinunen ne̍ Je̍sus igida, “Ape̍ nga sapsapulen dac? Madi kayu kad emmu nga masapul nga ya baley ne̍ Amac ya edyan ku?” kunen na. 50 Ngem madi da met naawatan ya kaipapennan nito kinagi na igida. 51 Ket nibulun ngarud nge̍ Je̍sus igida nga nagawir enna Nasare̍tin, ket nagtudyu met nga pe̍yeng igida. Ket e̍ ina na, sinalimetmettan na ngarud amin didi nga pasamac. 52 Ket e̍ Je̍sus, simirib, se̍ dimackel, ket bimileg pe̍ ya panaggustu ne̍ Apu Diyus se̍ diya toley igina. 1 Ito maikasangapulu ket lima nga dagun nito panagturay nito Tibe̍ryu nga Ari Se̍sar, ket e̍ Punsiyu Pilatu ya gube̍rnadur ka Hudya itun. E̍ He̍rude̍s met to agturay enna Galilya. Ket e̍ Pe̍lipe̍ nga kabsat na, igina met ya agturay iya masakupan niya Iturya se̍ Trakunite̍. Ket e̍ Lisanyas ya agturay ka Abile̍ne̍ itun. 2 Ket diya kangatuwan nga agsirsirbi iya Te̍mplu itun, ket de̍ Anas nge̍ Kaipas. Ket itun mettas nga timpu, nadatngan ya panangbilin ne̍ Apu Diyus ito Juan nga anac nito Sakaryas, bayat nito kauwed nito Juan ka away. 3 Itu nga nawe̍ to Juan kadiya amin nga luglugar nga denni iya wangag Hordan, nga nikasaba na nga masapul nga agbabawi diya toltoley, nga agpabautisar da, tasun maawat da kuma ya pannakapakawan diya basbasul da. 4 Ket maikanatad met yani ito kagi nito mammadtu nga Isayas nga naisurat ito libru na, nga kunen na, “Enna away, uwed mangip-ipkaw nga kunen na, ‘Isagana nu ya dalan niya Apu! Palinteggen nu ngarud ya dalanen na! 5 Masapul nga magaboran diya amin nga losong, se̍ masimpa diya amin nga tagtageytey se̍ mungmung-ul. Masapul nga mapalinteg diya nakillu, se̍ maistimar diya le̍kkale̍kkaong nga dalan. 6 Ket masingen nad met diya amin nga toltoley ya panangisalakan ne̍ Apu Diyus,’” kunen nito mammadtu itun. 7 Ket adu met diya toley nga nawe̍ ito edyan ne̍ Juan, tasun pabautisaran da igina. Kinunen met ne̍ Juan kadiya toltoley, “Arig kayu was nga putputut diya nagita nga malaga! Ape̍? Nagan kad ya nangibaga dakayu nga masapul nu nga ilisi ya beggi nu iya maadpangan nga pannakaukum? 8 Diya wangwangel nga tumutup iya napudnu nga panagbabawi kuma lugud ya ipasingen nu iya panagbiyag nu. Ket di nu met kunkunen iya lemlemmet nu nga, ‘Orey a, ta e̍ Abraham met to am-ama mi.’ Bay-an nu ngarud ya agten iyan nga panpanunut. Ta ya kinapudnu na, orey didi ngas nga batu, mabalin met pe̍ nga pagbalinen ne̍ Apu Diyus nga an-anac nito Abraham, no gabay na. 9 Ngem ita, arig nga uwed met mailaylayat nga wasey yin nga maikelleng kadiya gamgamut diya kayu. Dikad pe̍ diya amin nga kayu nga madi mamisic ka nabaru, macleng da ngarud, se̍ maitemsit da iya apuy,” kunen na. 10 Ket dito naggigicna, nagsaludsud da met, nga kinunen da, “Nagan ngarud ya masapul nga wanglen min, tasun madi dumateng yan dakami?” kunen da. 11 Ket simungbat ngarud nge̍ Juan nga kinunen na, “Agten idi ya wanglen nu: Ya uwed duwa nga badu na, masapul nga e̍cde̍ na ya isa iya awan badu na. Se̍ ya uwed kanen na, masapul nga ibingayan na diya awan kanen na,” kunen na. 12 Ket uwed da met pe̍ agsingsingir ka buis nga nawe̍ agpabautisar e̍ Juan, ket kinunen da, “Mistru, nagan ya masapul nga wanglen mi?” kunen da. 13 Ket kinunen ne̍ Juan igida, “No agsingir kayu ka buis, madi nu kuma ngarud labsan ya singiren nu ngem iya tumutup,” kunen na igida. 14 Ket uwed da met pe̍ suldadu nga nagsaludsud igina, nga kinunen da, “No dakami, nagan ya masapul nga wanglen mi?” kunen da. Ket kinunen na igida, “Madi nu piliten nga alaken ya kuwarta diya orey nagan na, se̍ madi kayu pe̍ agbusid nga agpabasul ka toley tasun maalac nu ya kuwarta da. Basta mapnec kayu kuma ngasin iya suwildu nun,” kunen na. 15 Ket bimileg met ya namnama diya toltoley yin, ket kinunkunen da iya lemlemmet dan nga bareng no e̍ Juan met ya Kristu nga naipadtu. 16 Itu nga kinunen ne̍ Juan igida nga amin, “Ket iyaken ita, danum ya pamautisar ku dakayu. Ngem uwed nad umbe̍t nga sumarunu iyaken nga dacdackel ya pannakabalin na ngem iyaken, ket di yac pe̍ maikari nga orey no mangukas ngas kadiya listun diya palloka na. Ket igina, ya Ispiritu Santu se̍ apuy met ya pamautisar na nad dakayu. 17 Ta arig met nga ic-icman nan ya pagsap na ka in-gikan, tasun urnungen na ya in-gikan se̍ italipen nan iya alang na. Ngem ya essap nga gennung, ipoor na met ka apuy nga di pulus nga makusep,” kunen na. 18 Ket agten met iyan se̍ adu pekkem to pamagbaga nga nibaga nito Juan kadiya toltoley iya panangikasaba na maipanggep iya Makaparagsac nga Damag. 19 Ket to He̍rude̍s nga agturay antuni, pinabasul met ne̍ Juan. Pinabasul na ngarud, gapu iya panangikabbalay nito He̍rude̍s e̍ He̍rudyas nga asawa mettas nito kabsat ne̍ He̍rude̍s, se̍ gapu pe̍ kadiya duduma nga winangwangel na nga dake̍c. 20 Ket to He̍rude̍s, nakarkaru ya winangel na nga dake̍c ngem kadiyan, ta pinaibalud na met nge̍ Juanin. 21 Ket agten idi to napasamac itun: Ito pannakabautisar dito adu nga toltoley, nairaman met pe̍ nge̍ Je̍sus nga nabautisaran. Ket ito agkarkararag pekkem nge̍ Je̍sus, arig met nga nalukatan ya langitin. 22 Ket nagpasegged met igina ya Ispiritu Santu nga sibebeggi, nga umasping ka kalapati. Ket uwed pe̍ nagicna nga timec antuni nga nagtaud ka langit, nga kinunen na, “Ikew ya Anac ku nga dungdungnguwec. Ikew ya pakaay-ayuwac,” kunen na. 23 Agtellu nga pulu ya dagun ne̍ Je̍sus ito nirugi na to gagara na. Ket sigun ito kunen diya toley, anac kanu met ne̍ Huse̍. Ket to Huse̍, anac nito E̍li. 24 To E̍li, anac nito Matat, to Matat, anac nito Le̍bi, to Le̍bi, anac nito Me̍lki, to Me̍lki, anac nito Hane̍, to Hane̍, anac nito Huse̍. 25 To Huse̍, anac nito Matatiyas, to Matatiyas, anac nito Amus, to Amus, anac nito Nahum, to Nahum, anac nito E̍sli, to E̍sli, anac nito Nage̍. 26 To Nage̍, anac nito Maat, to Maat, anac nito Matatiyas, to Matatiyas, anac nito Se̍me̍i, to Se̍me̍i, anac nito Huse̍, to Huse̍, anac nito Huda. 27 To Huda, anac nito Huwana, to Huwana, anac nito Re̍sa, to Re̍sa, anac nito Surubabe̍l, to Surubabe̍l, anac nito Se̍yaltiye̍l, to Se̍yaltiye̍l, anac nito Ne̍ri. 28 To Ne̍ri, anac nito Me̍lki, to Me̍lki, anac nito Addi, to Addi, anac nito Kusam, to Kusam, anac nito E̍lmudam, to E̍lmudam, anac nito E̍r. 29 To E̍r, anac nito Huswe̍, to Huswe̍, anac nito E̍liye̍se̍r, to E̍liye̍se̍r, anac nito Hurim, to Hurim, anac nito Matat, to Matat, anac nito Le̍bi. 30 To Le̍bi, anac nito Simyun, to Simyun, anac nito Huda, to Huda, anac nito Huse̍, to Huse̍, anac nito Hunan, to Hunan, anac nito E̍lyakim. 31 To E̍lyakim, anac nito Me̍lya, to Me̍lya, anac nito Me̍na, to Me̍na, anac nito Matata, to Matata, anac nito Natan, to Natan, anac nito Ari Dabid. 32 To Ari Dabid, anac nito He̍sse̍, to He̍sse̍, anac nito Ube̍d, to Ube̍d, anac nito Buas, to Buas, anac nito Salmun, to Salmun, anac nito Naasun. 33 To Naasun, anac nito Aminadab, to Aminadab, anac nito Aram, to Aram, anac nito Arni, to Arni, anac nito E̍srum, to E̍srum, anac nito Pare̍s, to Pare̍s, anac nito Huda. 34 To Huda, anac nito Hakub, to Hakub, anac nito Isaac, to Isaac, anac nito Abraham, to Abraham, anac nito Tare̍, to Tare̍, anac nito Nakur. 35 To Nakur, anac nito Se̍rug, to Se̍rug, anac nito Ragaw, to Ragaw, anac nito Pe̍le̍g, to Pe̍le̍g, anac nito He̍be̍r, to He̍be̍r, anac nito Se̍la. 36 To Se̍la, anac nito Kainan, to Kainan, anac nito Arpakad, to Arpakad, anac nito Se̍m, to Se̍m, anac nito Nue̍, to Nue̍, anac nito Lamec. 37 To Lamec, anac nito Matusale̍m, to Matusale̍m, anac nito E̍nuc, to E̍nuc, anac nito Hare̍d, to Hare̍d, anac nito Mahalale̍e̍l, to Mahalale̍e̍l, anac nito Kainan. 38 To Kainan, anac nito E̍nus, to E̍nus, anac nito Se̍t, to Se̍t, anac nito Adan, ket to Adan, anac met ne̍ Apu Diyus. 1 Ket e̍ Je̍sus, naturayan iya Ispiritu Santu ito gayat ka wangag Hordan, ket niturung niya Ispiritu ka away. 2 Ket antuni, nalak-aman na met ya panangsulisug niya diyablu ka unus eppat nga pulu nga algew. Pulus nga madi nangnangan nge̍ Je̍sus ito kauwed na ka away, dikad pe̍ kalpasan niyan, nabisinan ngarudin. 3 Ket kunen niya diyablu igina, “No tutu nga Anac naka nge̍ Apu Diyus, bilinem man yani nga batu nga agbalin nga tinapay,” kunen na. 4 Ket kinunen ne̍ Je̍sus igina, “Uwed naisurat iya Bibliya nga kunen na, ‘Ya pagbiyag niya toley, bekken ngas nga tinapay,’” kunen na. 5 Kalpasan niyan, nipen niya diyablu nge̍ Je̍sus iya isa nga nangudu nga lugar. Ket iyan mettas nga kanitu, nipasingen niya diyablu igina diya amin nga pagpagariyan iya lubung. 6 Ket kinunen na e̍ Je̍sus, “E̍cde̍c ikew amin didi nga turay se̍ amin nga kinapaw-is nga uwed igida, ta naipaikut iyaken didi. Ket mabalin ku nga e̍cde̍ iya orey nagan na nga gabay ku nga pange̍cde̍yan. 7 Itu nga no agdayaw ka iyaken, kuwam amin didi nin,” kunen na. 8 Ket kinunen ne̍ Je̍sus, “Uwed naisurat iya Bibliya nga kunen na, ‘Agdayaw ka ngarud iya Apu nga Diyus mu, ket ig-igina ngas ya pagsirbiyam,’” kunen na. 9 Ket kalpasan niyan, nipen manin niya diyablu nge̍ Je̍sus iya siyudad nga He̍rusale̍m. Ket pinagsikad na iya tuctuc niya Te̍mplu, se̍ na kinunen e̍ Je̍sus, “No tutu nga Anac naka nge̍ Apu Diyus, lumatuc ka man manipud idi. 10 Ta uwed met naisurat iya Bibliya nga kunen na, ‘Bilinen ne̍ Apu Diyus diya anghe̍le̍s na nga mangaywan ikew. 11 Tapayaen daka nad kadiya ima da, tasun orey ya sakam, madi met masakitan ka batu,’ kunen na iya Bibliya,” kunen niya diyablu. 12 Ket kinunen manin ne̍ Je̍sus igina, “Kunen na pe̍ iya Bibliya nga, ‘Madi ka sigiren ya Apu nga Diyus mu,’” kunen na. 13 Ket ito nalpasin niya diyablu dito amin nga kabaellan na nga mangsulisug e̍ Je̍sus, pinanawan na pekkem mas. 14 Ket itun, simoli nge̍ Je̍sus iya prubinsiya nga Galilya ngin, ket uwed igina ya pannakabalin niya Ispiritu ne̍ Apu Diyus. Nagwaras met ya damag maipanggep igina iya amin nga purpuruc nga nasakupan niyan nga lugar. 15 Ket nangisursuru nge̍ Je̍sus kadiya gigimungan diya Hudyu antuni, ket dinayaw met diya amin nga toltoley. 16 Ket nakadateng met nge̍ Je̍sus enna Nasare̍t, nga itu to ili nga dimackellan na. Ket iya algew Sabadu, nawe̍ met iya gigimungan da, sigun iya gangey na kada Algew Ngilin. Ket nagsikad nge̍ Je̍sus nga mangibasa iya Bibliya. 17 Ket naiyawat igina ya nalukut nga pagbasaan, nga libru nito mammadtu nga Isayas. Binicrad na, ket sinapul na, se̍ na met nibasa to naisurat nga agten idi: 18 “Uwed iyaken ya Ispiritu niya Apu, ta pinili nac nga mae̍cdan, tasun mangikasaba ngac iya damag nga makaparagsac kadiya nanumu nga toley. Nibon nac met nga mangiwaragawag iya pannakawayawaya diya natagabu, se̍ ya pannakasingen manin diya nakulap, se̍ tasun wayawayaac diya maparparigat. 19 Nibon nac ngarud tasun ipakaemmuc nga nadatnganin ya timpu nga panangipasingen niya Apu iya panangipateg na.” 20 Ket linukut mettas ne̍ Je̍sus to pagbasaanin, se̍ na niyawat ito eb-ebbonen, se̍ nagtugew ngarudin. Ket amin diya toley nga uwed ito gigimungan, naiturung met e̍ Je̍susin ya panagsingen da. 21 Ket itun, kinunen ne̍ Je̍sus igidan, “Idi nga naibasa nga gayat iya libru nito mammadtu nga nagicna nun, ket ita mettas nga algew, natungpal mettin,” kunen na. 22 Ket amin dito naggigicna, ginabay da nge̍ Je̍sus, ket nasdaaw da ngarud kadito napaw-is nga kagkagi na. Ket kinunen da met iya panagtetebbar da, “Di met anac ne̍ Huse̍ yan?” kunen da. 23 Ket kinunen ne̍ Je̍sus igida, “Emmuc ngarud nga gabay nu nga ipalagip iyaken yani nga pagkakagi nga kunen na, ‘Duktur, agasam ya mismu nga beggim!’ Ket mabalin nga kunen nu pe̍ nga, ‘Arimanem man pe̍ idi nga ilim diya nadamdamag mi nga inariman mu enna Kape̍rnaum.’” 24 Se̍ kinunen pe̍ ne̍ Je̍sus igida, “Pudnu met yani nga kunec dakayu: Awan mangaskasaba nga maipateg iya mismu nga ili na. 25 Se̍ pudnu met pe̍ yani: Adu diya balu nga babey idi Israe̍l ito timpu nito mammadtu nga E̍lyas. Malagip nu nga itun nga timpu, tellu nga dagun se̍ ennem nga bulan nga madi met nagudan, ket uwed met to napalaus nga bisin iya amin nga luglugar iya pagiliyan. 26 Ngem to E̍lyas, awan met kadito balbalu nga iIsrae̍l ya nakaibonan na itun, no di lugud naibon ito isa nga balu nga iSe̍re̍pta, nga isa nga ili ka Sidun. 27 “Agten met ito timpu nito mammadtu nga E̍lisyu, ta adu pe̍ diya agkukutel idi Israe̍l itun, ngem awan igida ya napalaing, no di lugud to Naaman nga iSirya ya napalaing,” kunen na. 28 Ket ito nagicna dito nagdengdengngeg ito gigimungan yan nga kinagi ne̍ Je̍sus, napalaus met ya unget da nga aminin. 29 Itu nga ginumnukat da, se̍ da pinagtalew nge̍ Je̍sus ito ili, se̍ da nipen iya gengngaw niya mung-ul nga nakabangunan nito ili da, tasun ibe̍r-aw da kuma. 30 Ngem inasac ne̍ Je̍sus da, ket pimanaw igidan. 31 Ket nawe̍ nge̍ Je̍sus ka Kape̍rnaum, nga isa nga ili ka prubinsiya nga Galilya. Ket iya Algew Ngilin, nangisursuru kadiya toley antuni. 32 Ket nasdaaw met diya nakagicna igina, gapu ta naturay ya panangisuru na. 33 Ket ito gigimungan, uwed met isa nga lalaki nga naluganan ka sairu. Nipkaw na met ka nabileg gin nga kinunen na, 34 “Ay! E̍ Je̍sus nga iNasare̍t gayam! Nagan ngarud ya biyang mu dakami? Numbe̍t nakami kad pirdiyen? Em-emmu naka met! Ikew ya Nalinteg nga Ebbon ne̍ Apu Diyus!” kunen na. 35 Ngem pinagulimec met ne̍ Je̍sus to sairu, nga kinunen na nga siiinget, “Madi ka mamagas! Agtalew ka iyan nga toley yin!” kunen na. Ket pinagdegsut mettin nito sairu to lalaki iya tengnga dito toltoley, se̍ nagtalew ngarudin, nga di na inan-anu win to lalaki nga nagluganan na. 36 Ket nasdaaw da nga amin, ket nagtetebbar da nga kinunen da, “Kumaan ngata ya agten iyan nga naturay nga kagi? Ta uwed met turay se̍ pannakabalin na nga mangbilin kadiya sairu, ket pumanaw da nga tutu,” kunen da. 37 Ket nagwaras ngarud ya damag maipanggep e̍ Je̍sus kadiya amin nga ed-edyan nga masakupan niyan nga lugar. 38 Ket pimanaw nge̍ Je̍sus ito gigimungan, ket nawe̍ iya baley de̍ Simon. Ket ya babey nga katugangan ne̍ Simon, agsacsakit itun ka napalaus nga dagang. Ket nagpakaasi da e̍ Je̍sus nga singen na kuma kanu to babey. 39 Nawe̍ ngarud nge̍ Je̍sus nga nagdokot iya abay niya ida nito agsakit, ket pinaunay na met to dagang na. Ket nalaingan mettin. Ket to babey, sigida met nga bimangunin, ket nagistimar pe̍ ka para igidan. 40 Ket ito maisurneb ya sinagin, amin nga uwed em-emmu na nga agsacsakit ka orey nagan na nga kita sakit, nawe̍ da da inalac, ket nipen da met ito edyan ne̍ Je̍sus. Ket nipatey ne̍ Je̍sus diya ima na iya tunggal isa igida, ket pinalaing na da. 41 Ket adu da met pe̍ dito naluganan ka sairu, ket pinagtalew ne̍ Je̍sus dito sairu nga naglugan igida. Ket ne̍c-e̍cre̍s dito sairu nga kinunen da, “Ikew ya Anac ne̍ Apu Diyus!” kunen da. Ngem e̍ Je̍sus, binilin na da, nga di na pinalubusan nga agkagi da, gapu ta emmu da met nga igina ya Kristu. 42 Ket ito kaagsapaan na, pimanaw nge̍ Je̍sus ito ili, nga nawe̍ ka lugar nga awan matagtagitoley na. Ket dito toltoley, nawe̍ da ngarud sinapsapul, ket ito nasmac dan, madi da gabay nga palubusan nga pumanaw. 43 Ngem kinunen ne̍ Je̍sus igida, “Masapul nga ikasabac kadiya duduma pekkem nga il-ili ya Makaparagsac nga Damag maipanggep iya panangituray ne̍ Apu Diyus, ta itu met ya nakaibonac,” kunen na. 44 Ket pinaspasyar ngarud ne̍ Je̍sus ya pagiliyan diya Hudyu, ket nangaskasaba kadiya gigimungan da. 1 Ket ito name̍nsan, uwed nge̍ Je̍sus nga gasisikad iya pingit nito baybay ka Ge̍ne̍sare̍t. Ket umadenni mettin diya toltoley igina agingga nga inil-ilet dan, ta gabay da ya agdengngeg iya kagi ne̍ Apu Diyus. 2 Ket itun, uwed met nasingen ne̍ Je̍sus nga duwa nga bangka iya pingit nito baybay. Awan toley kadito bangka, ta dito mangngalap, dinumsag dan, ket daldalusan dan diya iket da. 3 Ket limugan ngarud nge̍ Je̍sus iya isa kadito bangka, nga itu to bangka ne̍ Simon. Ket nibaga na e̍ Simon nga ipadeyyu na kuma kanu ka e̍teng iya gacdang. Kalpasan na, nagtugew nge̍ Je̍sus ito bangka, nga nangisuru kadito toltoley yin. 4 Ket ito nalpas ya panangisuru nan, kinunen na e̍ Simon, “Iturung mu ya bangkam iya bettung, ket iwayat nu diya iket nu, ta agkalap kayun,” kunen na. 5 Ket kinunen ne̍ Simon, “Mistru, nagwacwakas kami met nga nagkalap, ngem awan pulus naalac mi. Ngem orey agten iyan, no iwayat mi nga kunem, tungpalec ngarud ya kagim,” kunen na. 6 Ket niwayat da ngarud dito iket, ket adu met gayam diya lames nga naalac da, ket nistay pe̍ napigisin dito iket da. 7 Itu nga pinalbe̍t da ngarud diya kabulun da nga uwed ito sabali nga bangka, tasun umbe̍t da tumulung igida. Ket nawe̍ da ngarud, ket pinnu da met ka lames dito duwa nga bangka, agingga ka dandani nga lumned din dito bangka. 8 Ket nadlaw ngarud nito Simon Pe̍dru ya banag nito napasamac, itu nga nagparintumeng ngarud iya sangu ne̍ Je̍sus, nga kinunen na, “Adeyyuwan nac kay Apu, ta managbasul lac ngas met,” kunen na. 9 Ta nasdaaw ngamin nge̍ Simon se̍ amin diya kabulun na pe̍ gapu ito kaadu nito nakalapan da nga lames. 10 Ket nasdaaw ngarud pe̍ dito duwa nga kabulun ne̍ Simon, nga itu de̍ Santiyagu nge̍ Juan nga anac ne̍ Se̍be̍dyu. Ket kinunen ne̍ Je̍sus e̍ Simon, “Madi ka madanagan. Ket manipud ita, toley nga gennung ya arig nga kalapem mun,” kunen na. 11 Ket ito nigacdang da dito bangka dan, pinanawan dan, pati amin-amin nga sansanicwa dan, ket simurut da ngarud e̍ Je̍susin. 12 Ket iya name̍nsan, ito uwed nge̍ Je̍sus iya isa nga ili, uwed met lalaki nga nasanap ka kutel. Ket ito nasingen na nge̍ Je̍sus, nawe̍ naglakeb iya sangu na, ket nagpacpakaasi nga kinunen na e̍ Je̍sus, “Apu, emmuc nga mapalaing nac met, no gabay mu,” kunen na. 13 Ket inicman ngarud ne̍ Je̍sus to nakutel, nga kinunen na, “Gabay ku met. Malaingan ka ngarudin,” kunen na. Ket sigida met nga naipac kin to kutel nito lalaki. 14 Ket nibilin ne̍ Je̍sus igina nga kinunen na, “Awan pangibagbagaam idi! Mawe̍ ka ipasingen ya beggim iya agsirsirbi iya Te̍mplu, se̍ mangipadaga ka ka maikanatad iya bilin nito Muyse̍s, tasun maipanecnec kadiya toltoley ya pannakapalaing mu,” kunen na. 15 Ngem imad-adda lugud nga nagdinamag nge̍ Je̍sus, ket adu nga unay diya toley nga nawe̍ naggigicna igina se̍ nagpaagas igina kadiya sacsakit da. 16 Ngem masansan nga agpacni nge̍ Je̍sus, nga mawe̍ iya away, tasun agkararag. 17 Ket iya isa nga algew, ito mangisursuru nge̍ Je̍sus, uwed da pe̍ nagtugtugew iyan nga Parisiyu se̍ manursuru iya Linteg. Gayat da kadiya amin nga il-ili ka Galilya se̍ ka Hudya, se̍ uwed da pe̍ gayat ka He̍rusale̍m. Ket uwed met e̍ Je̍sus ya pannakabalin ne̍ Apu Diyus nga mangpalaing ka agsakit. 18 Ket itun, uwed da pe̍ lalaki nga nange̍lbe̍t e̍ Je̍sus ka isa nga lugpi nga nakaida iya ida na. Iyuneg da kuma ito baley nga edyan ne̍ Je̍sus, tasun ipen da kuma iya sangu na. 19 Ngem gapu iya kaadu diya toley, awan pangidalanan da nga mangiyuneg ito lugpi. Itu nga niyune̍c da met iya atep nito baley, se̍ da binotbotan ya atep. Ket binaluyubuy da to lugpi nga nakaida pekkem ito ida na. Binaluyubuy da ngarud, se̍ da nipadsag iya sangu ne̍ Je̍sus, iya tengnga dito toltoley. 20 Ket e̍ Je̍sus, ito nalasin na ya panamati dito lalaki, kinunen na ito lugpi, “Gayyem, napakawan diya basbasul mun,” kunen na. 21 Ket dito manursuru iya Linteg, se̍ dito Parisiyu, kinunkunen da iya lemlemmet da, “Ahah! Maikuntra met e̍ Apu Diyus ya kagkagiyen nidi nga toley! Awan met makapakawan ka basul no di yas e̍ Apu Diyus,” kunen da. 22 Ngem emmu ne̍ Je̍sus to uwed iya lemlemmet da, itu nga kinunen na igida, “Ape̍ nga agten iyan ya lemlemtan nu? 23 Nagan ngarud ya nalaclaka nga patiyen nu? No kunec igina nga, ‘Napakawan diya basbasul mun,’ winno no kunec igina nga, ‘Bumangun kan se̍ manalan kan’? 24 Ket itan, panecnekkac ngarud dakayu nga ya Anac nga Naipatoley, uwed turay na idi nga lubung nga mamakawan ka basul.” Ket kinunen nan ito lalaki nga lugpi, “Ket ikew, bumangun kan. Bacrunem ya idam, se̍ agawir kan,” kunen na. 25 Ket sigida nga bimangun mettin to lugpi iya imatang da nga amin, ket binacrun na ngarud to ida na, se̍ nagawirin, nga nagdaydayaw e̍ Apu Diyusin. 26 Napalaus met ya seddaaw dito amin nga toltoley. Ket nidaydayaw da ngarud nge̍ Apu Diyus, ket kinunen da nga siaansing, “Tutu met nga nakaskasdaaw didi nga nasingen tida ita nga algew,” kunen da. 27 Kalpasan niyan, pimanaw manin nge̍ Je̍sus iyan. Ket nasingen na ya isa nga agsingsingir ka buis, nga agnagan ka Le̍bi, nga nakatugew iya upisina nga babayadan ka buis. Ket kinunen ne̍ Je̍sus igina, “Suruten nac,” kunen na. 28 Ket ginumnukat ngarud nge̍ Le̍bi, ket pinanawan na amin diya sansanicwa na, nga nawe̍ simurut e̍ Je̍susin. 29 Ket e̍ Le̍bi, pinangili na met itun nge̍ Je̍sus enna baley na. Ket adu dito makisangsangu igida nga mangan, nga agsingsingir ka buis se̍ diya duduma pe̍ nga toltoley. 30 Ket dito Parisiyu se̍ dito kabulun da nga manursuru iya Linteg, nagtanabotob da, nga kinunen da kadito adalan ne̍ Je̍sus, “Ape̍ nga kasangsangu nu nga mangan se̍ umin-inum diya agsingsingir ka buis se̍ diya managbasul?” kunen da. 31 Ket e̍ Je̍sus met to simungbat igida, nga kinunen na, “Bekken met nga diya nakaradkad ya makasapul ka mangngagas, no di lugud diya agsakit. 32 Ket agten nac met iyan, ta ya numbe̍tac, bekken met nga tasun awisec diya nalinteg nga toley, no di lugud diya managbasul, tasun agbabawi da,” kunen na. 33 Ket kinunen da e̍ Je̍sus, “Diya adalan ne̍ Juan nga Mammautisar, ugali da met ya masansan nga agar-ariman ka kari da nga di mangan, ket agkarkararag da, agten met diya pasurut diya Parisiyu. Ngem diya adalan mu nga gennung, awan met iparit da iya beggi da nga kanen da se̍ inumen da,” kunen da. 34 Ket kinunen ne̍ Je̍sus, “Kaspagarigan no uwed pakalun, ket bayat niya kauwed pekkem niya nubyu kadiya kabulun na, rumbeng kad aya nga iparit nu igida ya mangan? Bekken met! 35 Ngem madatngan nad ya timpu nga maipanaw igidan ya nubyu, ket itu nad mettin ya timpu nga mangiparit da iya beggi da nga mangan,” kunen na. 36 Ket kinagi pe̍ ne̍ Je̍sus igida yani nga pangngarig: “Madi tida met pumigis iya kabarbaru nga kawwes tasun uwed itakup tida iya daan nga kawwes. Ta no agten iyan ya wanglen tida, duwa ngin ya sipar nan. Ta uwed ngarud pigis nito kabarbaru nga kawwes, ket to maitakup, bekken pe̍ nga maitutup iya pakaitakupan na. 37 Ket kaspagarigan manin no ya papayan ka basi, madi met rumbeng nga ipay tida ya banal nga basi ka daan nga kadus nga lalat. Ta no agten iyan ya wanglen tida, bettaken nad met niya banal nga basi ya kadus nga lalat. Ket iya agten iyan, mibuyat nad ya basi yin, se̍ mapirdi pe̍ yin ya nakaipayan na nga kadus nga lalat. 38 Dikad pe̍ no ya banal nga basi, ket ya kabarbaru kuma ngarud nga kadus nga lalat ya pakaipayan na. 39 “Ket pudnu pe̍ nga ya toley nga nairuwam iya baac nga basi yin, di na gabay ya banal, ta kunen na nga, ‘Naim-imas met ya baac,’ kunen niyan nga toley yin,” kunen ne̍ Je̍sus. 1 Ito name̍nsan nga Algew Ngilin, manmanalan de̍ Je̍sus iya laplapug nga namulaan ka trigu. Ket dito adalan na, uwed kineltung da nga dawa diya trigu. Rinedred da nga rinunas, ket inukisan da, se̍ da ngarud kinan. 2 Ket uwed da met Parisiyu nga nagkunen, “Ape̍ nga wanglen nu ya maiparit iya Linteg tida iya Algew Ngilin?” kunen da. 3 Ket kinunen ne̍ Je̍sus, “Di nu pekkem aya nga nabasa ya maipanggep ito winangel nito Ari Dabid ito nabisin, se̍ dito kabulun na? 4 Ta imuneg met to Dabid iya pagdaydayawan nga maawagan ka baley ne̍ Apu Diyus, ket nimet na dito tinapay nga naidatun mettas e̍ Apu Diyus. Ket nangan met to Dabid ito tinapay, se̍ ne̍cdan na met pe̍ dito kabulun na. Agten iyan ngarud ya winangel nito Dabid, orey emmu na nga sigun iya paglinteggan tida, diyan nas met agsirsirbi iya pagdaydayawan ya mapalubusan nga mangan iyan nga tinapay,” kunen na. 5 Ket kinunen manin ne̍ Je̍sus kadito Parisiyu, “Ya Anac nga Naipatoley, igina met ya Apu niya Algew Ngilin,” kunen na. 6 Ito isa nga Algew Ngilin manin, nawe̍ nge̍ Je̍sus iya gigimungan diya Hudyu, ket nangisursuru antuni nin. Ket uwed pe̍ iyan ya isa nga lalaki nga nacpe̍t ya diwanan nga ima na. 7 Ket dito manursuru iya Linteg, se̍ dito Parisiyu, sicsiimen da met nge̍ Je̍susin, no mangpalaing iya Algew Ngilin, tasun uwed panggapuwan da nga mangidarum igina. 8 Ngem emmu met ne̍ Je̍sus to panpanunuten da, itu nga kinunen na ito lalaki nga nacpe̍t ya ima na, “Umbe̍t ka agsikad idi, sangu mi,” kunen na. Ket ginumnukat ngarud to lalaki, ket nawe̍ nagsikad ito edyan ne̍ Je̍sus. 9 Ket itun, kinunen ne̍ Je̍sus kadito agsicsiim, “Saludsudec man dakayu: Nagan kad ya maipalubus iya Linteg tida nga wanglen tida kuma iya Algew Ngilin? Ya panagwangel ka nabaru, winno ka dake̍c? Ya panangisalakan ka biyag, winno ya pumatey?” kunen na. 10 Ket limanga met nge̍ Je̍sus nga simingsingen iya tunggal isa igidan, se̍ na kinunen ito lalaki nga nacpe̍t to ima na, “Ucnatem ya imam,” kunen na. Ket inucnat ngarud nito lalaki to ima na, ket nalaingan mettin. 11 Ngem napalaus ya unget dito Parisiyu se̍ dito manursuru iya Linteg, ket nagtetebbaran da no kumaan kuma niya pamaayan da e̍ Je̍sus. 12 Ket iya isa nga algew itun, nawe̍ nanang-at nge̍ Je̍sus iya isa nga tageytey, tasun agkararag. Ket nagwakas met ennan nga nagkarkararag e̍ Apu Diyus. 13 Ket ito kadamlag na, inayaban na dito pasurut na, ket pimili ka sangapulu ket duwa igida. Ket itu dito toley nga inawagan na nga apustule̍s. 14 Pinili na nge̍ Simon nga pinanaganan na pe̍ ka Pe̍dru, se̍ e̍ Andre̍s nga kabsat ne̍ Simon, de̍ Santiyagu nge̍ Juan, de̍ Pe̍lipe̍ nge̍ Bartulume̍, 15 de̍ Matyu nge̍ Tumas, se̍ e̍ Santiyagu nga anac ne̍ Alpiyu, se̍ e̍ Simon nga maawagan ka Pasnec, 16 se̍ e̍ Hudas nga anac ne̍ Santiyagu, se̍ to Hudas Iskariyute̍, nga itu to nagbalin nga nangliput. 17 Ket ito managus da ito tageytey, nagsardeng nge̍ Je̍sus iya nasimpa nga lugar, ket uwed adu nga pasurut na antuni. Adu pe̍ diya duduma nga toley nga uwed ennan, nga gayat da kadiya il-ili ka prubinsiya nga Hudya, se̍ gayat da pe̍ ka He̍rusale̍m, se̍ uwed da pe̍ gayat ka Tiru, se̍ Sidun, nga itu dito duwa nga ili nga denni iya baybay. 18 Nawe̍ da ngarud antuni, tasun aggigicna da e̍ Je̍sus, se̍ tasun paagasan da diya sacsakit da. Ket diya toley antuni nga parparigaten sairu, ket nalaingan da met. 19 Ket amin dito toltoley, gabay da nga se̍cde̍ngen kuma nge̍ Je̍sus, ta uwed met pannakabalin nga tumaud igina nga mangpalaing igida nga amin. 20 Ket itun, siningen ne̍ Je̍sus diya pasurut na, ket kinunen na igida, “Dakayu nga makasapul, nagasat kayu, ta uwed dakayu ya panangituray ne̍ Apu Diyus. 21 Dakayu nga mabisbisin ita, nagasat kayu, ta mapnec kayu nad mettas. Dakayu nga agladladingit ita, nagasat kayu, ta aggalgalec kayu nad nga siraragsac. 22 “Nagasat kayu met, orey no guraen dakayu diya toltoley, se̍ no isina dakayu winno amisen dakayu, winno umsiyen da ya kinaturay nu, gapu mettas iya panamati nu iya Anac nga Naipatoley. 23 Ngarud, agragsac kayu lugud no mapasamac dakayu didi, se̍ ilagtuc nu kuma ngas ya napalaus nga anggem nu. Ta ya kinapudnu na, uwed met dackel nga gun-guna nu nad ka langit. Agragsac kayu ngarud, ta laglagipen nu kuma nga idi nga panangparigat da dakayu ita, ket agten met pe̍ ito panangparigat dito am-ama da kadito mammadtu itun. 24 “Ngem no dakayu nga nabacnang, kackaasi kayu nga gennung, ta ita ngas met ya pannakaliwliwa nu. 25 Dakayu nga awan kasapulan na ita, kackaasi kayu pe̍, ta agbisin kayu nad met. Dakayu nga agag-agalec ita, kackaasi kayu pe̍, ta agladingit se̍ agberrit kayu nad met.” 26 “Kackaasi kayu pe̍ no idaydayaw dakayu diya toltoley yin, ta agten met pe̍ iyan to panangidayaw dito am-ama da kadito busid nga mammadtu itun.” 27 “Ngem dakayu nga aggigicna iyaken nin, kunec dakayu, nga ayaten nu lugud diya kumuntra dakayu, se̍ nabaru kuma ngas ya ipaay nu kadiya gumura dakayu. 28 Ket adngen nu lugud ya panangaasi ne̍ Apu Diyus kadiya mangilunud dakayu, se̍ ikararagan nu kuma pe̍ diya mangpasakit dakayu. 29 Ket no uwed mangtungpa iya pasngit mu, palubusam nga tungpaen na pekkem orey ya bangir. No uwed mangipanaw iya punyus mu, ket ipalubus mu met pe̍ nga alac na orey pe̍ ya badum. 30 E̍cdan nu ngarud ya orey nagan na nga agadeng dakayu. Se̍ no uwed mangpilit nga mamet ka sanicwa nu, di nu met ipilit nga paisoli yin. 31 Ngarud, ya gabay nu nga mawangel kuma dakayu, itu kuma ya wanglen nu mettas iya kapada nu. 32 “Ket no diyan nas toley nga agayat dakayu ya ayaten nu, nagan ngarud ya pakaidayawan nu gapu iyan? Ta orey diya managbasul, ayaten da met pe̍ diya agayat igida. 33 Se̍ agten pe̍ no diyan nas mangipaay dakayu ka nabaru ya ipaayan nu met ka nabaru, nagan ngarud ya pakaidayawan nu iyan? Ta orey diya managbasul, agten met pe̍ iyan ya pamaayen da. 34 Ket no diyan nas siguradu nga agbayad kadiya utangen da ya pautangan nu, nagan kad ya pakaidayawan nu iyan? Ta orey diya managbasul, pautangan da met diya pada da nga managbasul, no namnamaen da nga mabayadan mettas ya ipautang da. 35 “Ngem ya wanglen nu kuma nga gennung, ayaten nu lugud diya kumuntra dakayu, ket nabaru ya ipaay nu igida. Ket agpautang kayu nga orey awan namnamaen nu nga maibayad. Ket no agten iyan ya wanglen nu, dackel met ya maigun-guna dakayu, ket anac nakayu nga tutu ya Kangatuwan maigapu ka ugali. Ta igina, kaasiyan na met orey diya toley nga madi makaemmu nga agyaman, se̍ diya dake̍c nga toley. 36 Ngarud, dakayu, masapul nga managkaasi kayu, nga agten mettas iya gangey niya Ama nu nga managkaasi.” 37 “Ket madi kayu kuma pabasulen ya kapada nu, ket iya agten iyan, madi kayu met pe̍ mapabasul. Se̍ madi nu ukumen ya kapada nu, ket iya agten iyan, madi kayu pe̍ maukum. Mamakawan kayu, ket mapakawan kayu met pe̍. 38 Mange̍cde̍ kayu, ket mae̍cdan kayu met pe̍. Ngarud, no agten iyan, mae̍cdan kayu ka adu nga maikamboy dakayu, ta kustu met ya pagsukat nga mausar para dakayu, se̍ nasedsed se̍ agpatpatutuc pe̍ agingga ka aglablabni yin. Ta no kumaan niya panangaasi nu, agten nad met iyan ya pannakakaasi nu,” kunen na. 39 Ket kinagi pe̍ ne̍ Je̍sus igida yani nga pangngarig: “Kumaan ngarud niya panangge̍pe̍d niya isa nga kulap iya pada na nga kulap? Ta no agten iyan, di ngarud misacdul da nga duwa nga maipisuc ka ebbut? 40 Agten pe̍ ya agad-adal, ket bekken met nga nangatngatu ngem iya mangisursuru igina. Ngem no maadal nan diya amin nga naisuru igina, agbalin nad nga agten mettasin iya nangisursuru igina,” kunen na. 41 Ket kinunen manin ne̍ Je̍sus, “Ape̍ nga dellawem ya puling nga uwed iya mata niya kapadam, ngem madi ka met madlaw ya tabla nga uwed iya mismu nga matam? 42 Ket bayat niya kauwed pekkem niya tabla iya matam, ape̍ nga kunem iya kapadam nga, ‘Da, kabsat, ta ipac ku ya puling mu.’ Ay! Aginlilinteg ka met no agten iyan! Ta masapul nga ipac mu pekkem nga mona ya tabla nga uwed iya mismu nga matam, tasun nabatad ya panagsingem nga mangipac iya puling nga uwed iya mata niya kapadam.” 43 “Ket agten idi pe̍: Diya nabaru nga kayu, madi da met mamisic ka dake̍c. Se̍ diya dake̍c nga kayu, madi da met pe̍ mamisic ka nabaru. 44 Ta ya mismu nga bisic niya tunggal kayu, itu mettas ya pakailasinan na. Tutu met nga bekken ngarud nga maburas ka narasi nga ruut ya bisic igus. Se̍ bekken met nga maburas ka narasi nga kayu ya bisic ubas. 45 Ket agten pe̍ iyan ya toley, ta nabaru ya tumaud iya nanacman nga toley, gapu ta nabaru met ya uwed iya lemlemmet na. Ket dake̍c met ya tumaud iya dake̍c nga toley, gapu ta dake̍c ya uwed iya lemlemmet na. Ta ya uwed iya lemlemmet niya isa nga toley, itu mettas ya maikagi niya musung na. 46 “Ape̍ aya nga awagan dac nga kunen nu nga, ‘Apuc, Apuc,’ kunen nu iyaken, ngem di nu met latta tungpalen diya ibagac dakayu? 47 Ngem amin nga umbe̍t iyaken nga dumngeg kadiya kagic, se̍ agtungpal kadidi, agten idi ya kasasaad da: 48 Ya agten kadiyan nga toley, maiyarig met iya isa nga nagpasikad ka baley. Nagkorob nga nona ka nauneg, ket pinas met ya nangisaadan na. Dikad pe̍ ito naglayusin, dinalapus na met yan nga baley, ket madi pulus nga naan-anu, ta nabaked ya pannakaisimpa na. 49 “Ngem ya toley nga dumngeg iya kagic, ngem di na met tungpalen, ket maiyarig met iya isa nga toley nga nagpasikad ka baley iya rabaw niya ginet, nga awan nabaked nga nangibangunan na. Ket ito naglayusin, dinalapus na yan nga baley, ket dagus nga narogpac. Ket napirdi nga pudnu yan nga baley yin,” kunen na. 1 Kalpasan nito panangisuru ne̍ Je̍sus kadito toley, nawe̍ ka Kape̍rnaum. 2 Ket uwed antuni ya isa nga kapitan suldadu niya gubiye̍rnu Ruma. Agsakit ya patpatgen na nga tagabu, ket makatkatayen nin. 3 Ket ito nadamag nito kapitan maipanggep e̍ Je̍sus, uwed da nibon na nga panglakayen diya Hudyu nga mawe̍ iya edyan ne̍ Je̍sus. Nibon na da ngarud, tasun mawe̍ da ibaga e̍ Je̍sus nga umbe̍t na kuma kanu nga palaingen to tagabu na. 4 Ket ito nakadateng ngin dito panglakayen iya edyan ne̍ Je̍sus, nagpacpakaasi da nga napasnec igina, nga kinunen da maipanggep ito kapitan nga, “Maikari yan nga toley iya tulung mu, 5 ta patpatgen nactida nga Hudyu. Ket igina met ya nangipaariman iya paggigimungan iya ili mi,” kunen da. 6 Ket nibulun ngarud nge̍ Je̍sus igida. Ket ito denni yin nge̍ Je̍sus iya baley nito kapitan, nibon met nito kapitan diya gagayyem na, tasun mawe̍ da ibaga ya bilin na e̍ Je̍sus. Ket nawe̍ da ngarud, nga kinunen da e̍ Je̍sus, “Agten idi ya ibaga ne̍ Kapitan: Orey no madi ka umbe̍t iya baley, Apu, ta madi yac met maikari nga mangsangaili ikew iya baley ku. 7 Itu pe̍ ya gapu na nga di yac inumbe̍t iya edyan mu, ta bekken nac met nga maikari nga umbe̍t ikew. Basta ikagim kuma ngasin ya bilin mu, tasun malaingan kuma ngin ya eb-ebbonec. 8 Emmuc nga mabalin ya agten iyan, ta orey iyaken, uwed pe̍ mangituray iyaken, se̍ uwed da met iturayac nga suldadu. Ket no ibon ku ya isa, ket mawe̍ met. Se̍ no ‘Umbe̍t ka idi,’ kunec iya isa, ket umbe̍t met. Se̍ no ‘Idi ya wanglem,’ kunec iya tagabuc, ket tungpalen na met,” kunen dito naibon. 9 Ket nasdaaw nge̍ Je̍sus ito nagicna na yani. Ket kinunen na kadito adu nga nibulubulun igina, “Tutu met nga orey kadiya iIsrae̍l, awan pekkem naaskurac nga agten idi nga nabileg ya panamati na,” kunen na. 10 Ket ito simoli yin dito nibon nito kapitan iya baley na, nadateng da met nga nalainganin to tagabu. 11 Ito di nabayag, nawe̍ nge̍ Je̍sus iya isa nga ili nga managan ka Nain, ket nibulun igina diya adalan na se̍ adu pe̍ diya duduma nga toley. 12 Ket ito sumungsungad da iya gagmuwangan niya ili, pag-isu met nga uwed da lumawan nga mawe̍ agitamen ka natey. Balu met ya ina nito natey, ket to natey, kackaisu met nga anac na nga lalaki. Ket adu pe̍ diya kailiyan nito balu nga nakibulun igina. 13 Ket ito nasingen niya Apu to balu, naasiyan met igina. Ket kinunen na ito balu, “Madi ka kuma agberberrit,” kunen ne̍ Je̍sus, 14 se̍ nawe̍ na met nicman to lungun, ket simardeng ngarudin dito nagbulig. Ket kinunen met ne̍ Je̍sus ito natey, “Gayyem, bumangun ka,” kunen na. 15 Ket bimangun mettin to natey, se̍ nagkagi yin. Ket niyawat ne̍ Je̍sus iya ina nan. 16 Nasdaaw ngarud amin dito toley, ket nagdaydayaw da e̍ Apu Diyusin, nga kinunen da, “Uwed met nangatu nga mammadtu nga nagparang dactidan!” Se̍ kinunen da pe̍, “Sinacwaran nactida nge̍ Apu Diyusin!” kunen da. 17 Ket nagwaras ngarud ya damag maipanggep e̍ Je̍sus kadiya amin nga il-ili iya pagiliyan diya Hudyu se̍ kadiya kabangibang na nga luglugar. 18 Ket diya adalan nito Juan nga Mammautisar, nipadamag da e̍ Juan amin dito inar-ariman ne̍ Je̍sus. Itu nga inayaban nito Juan ya duwa kadito adalan na, 19 ket nibon na da nga mawe̍ iya edyan niya Apu, tasun isaludsud da igina nga kunen da, “Ikew ya naikari nga umbe̍t, winno uwed pekkem mas sabali nga padaanan mi?” mawe̍ da kuma kunen. 20 Ket nawe̍ da ngarud, ket ito nakadateng da iya edyan ne̍ Je̍sus, kinunen da igina, “Nibon nakami nge̍ Juan nga Mammautisar, tasun emmuwen mi ikew, no ikew ya nikari ne̍ Apu Diyus nga umbe̍t, winno uwed pekkem mas sabali nga padaanan mi?” kunen da. 21 Ket bayat nito kauwed da iya edyan ne̍ Je̍sus, adu diya pinalaing na nga agsacsakit, se̍ diya uwed sarut da, se̍ diya naluganan ka sairu, se̍ adu pe̍ diya kulap nga pinagbalin na nga makasingen nin. 22 Ket iya agten iyan, kinunen ne̍ Je̍sus kadito nibon ne̍ Juan, “Sumoli kayu iya edyan ne̍ Juan, ket ibaga nu igina diya nasingen se̍ nagicna nu idi. Ibaga nu nga makasingen nin diya kulap, makadalanin diya lugpi, napalaingin diya agkukutel, se̍ makagicna ngin diya tuleng. Ket diya natey, napaungar dan. Diya nanumu nga toley, nakaskasabaan dan iya Makaparagsac nga Damag. 23 Ket idi pe̍ ya ibaga nu e̍ Juan: ‘Maragsakan met ya toley nga madi agduwaduwa maipanggep iyaken,’ kunen nu,” kunen ne̍ Je̍sus. 24 Ket ito nakapanaw antuni nin dito nibon ne̍ Juan, uwed kinunen ne̍ Je̍sus kadiya toltoley maipanggep e̍ Juan, nga kinunen na, “Ito nawe̍ kayu ito edyan ne̍ Juan ka away, nagan kad ya nawe̍ nu siningen? Nawe̍ kayu kad singen kuma ya isa nga tabagan nga kiwkiwaen belluut? Bekken met! 25 Dikad nagan ngarud ya nawe̍ nu siningen? Isa kad nga toley nga nagkawwes ka napaw-is? Bekken met, ata diya agkawwes ka napaw-is, se̍ nanam-ay ya panagbiyag da, ket aged-edyan da met kadiya palasiyu nga pagedyanan diya ar-ari. 26 “Dikad nagan ngarud ya nawe̍ nu siningen kuma antuni? Isa aya nga mammadtu? Ket bo! Tutu met yan. Ket ibagac dakayu nga nangnangruna pekkem ngem iya isa nga kadawyan nga mammadtu to nasingen nu antuni. 27 Ta igina met ya kayat nga kagiyen nito naisurat iya Bibliya nga kunen na, ‘Agten idi: Bilinec nad ya ibon ku nga mangipakaemmu, nga mawe̍ nga mon-ona ngem ikew, ket isagana na ya dalan mu,’ kunen na iya Bibliya. 28 “Tutu met nga awan naiyanac nga toley nga nadaydayaw ngem e̍ Juan. Ngem no maipanggep iya panangituray ne̍ Apu Diyus, pudnu met nga nadaydayaw pekkem ngem yani nga dayaw ne̍ Juan ya kasasaad niya orey kanumuwan nga toley nga makipaglak-am iya panangituray ne̍ Apu Diyus,” kunen na. 29 Ket ito nagicna diya toltoley yan, inabuluyan diya kadawyan nga toley se̍ diya agsingsingir ka buis yan nga paglinteggan ne̍ Apu Diyus, gapu ta itu diyan diya nabautisaran nga siaabuluy itun, ito nagpabautisar da ito Juan. 30 Ngem dito Parisiyu, se̍ dito mamasirib iya Linteg, madi da met nibilang nga gennung nga para igida to panggep ne̍ Apu Diyus. Ta igida, di da met nagpabautisar e̍ Juan itun. 31 Ket kinunen manin ne̍ Je̍sus, “Nagan ngarud ya kustu nga pangiyarigac kadiya toltoley iya ita nga timpu? Se̍ nagan ngata ya mayat nga pakaipadaan niya gangey da? 32 Ket agten da ngarud idi nin: Arig da ngas nga eb-ebbing nga agtutugew iya tindaan, nga agpipinnekkaw da nga kunen da, ‘Nagpalpaldeng kami, ngem madi kayu met nagsallip. Naginsasangngit kami, ngem madi kayu met nagladingit.’ 33 Agten kayu ngarud iyan, ta nagparang dakayun nge̍ Juan nga Mammautisar, nga niparit na iya beggi na ya mangan ka tinapay se̍ ya uminum ka basi, ket kunkunen nu met nga, ‘Nasairuwan met yan!’ kunen nu. 34 Ket nagparang ya Anac nga Naipatoley, nga mangmangan se̍ makiin-inum met nga gennung, ket kunkunen nu manin, ‘Ahah! Narawet se̍ age̍ng-e̍nglew met yani, ket makigayyem met pe̍ kadiya agsingsingir ka buis se̍ diya managbasul,’ kunen nu met nga sidedellaw. 35 Ngem orey no agten iyan ya kunkunen nu, ket emmu tida nga ya pudnu nga kinasirib, maipasingen met gapu kadiya nalaing nga maariman diya amin nga uwed sirib na,” kunen na. 36 Ket uwed isa kadito Parisiyu itun nga nangawis e̍ Je̍sus nga mawe̍ kanu makipangan igina. Ket nawe̍ ngarud nge̍ Je̍sus iya baley na, ket nakisangu nga nangan iya panganan. 37 Ket itun, uwed pe̍ iyan nga ili ya isa nga managbasul nga babey. Ket ito nadamag niyan nga babey nga uwed kanu nge̍ Je̍sus nga mangmangan enna baley nito Parisiyu win, nawe̍ pe̍ iyan to babey, nga nangidal-ag ka isa nga butilya nga bangbanglu nga para labu. 38 Nawe̍ ngarud nagsikad nga agberberrit iya likud ne̍ Je̍sus, ket nagtedted met diya luwa na kadiya saka ne̍ Je̍sus. Nipunas na met ya ebbuc na mettas kadito naitedted nga luwa na kadiya saka ne̍ Je̍sus. Ket inagkan na met pe̍ nga sidadayaw diya saka na, se̍ na binucbukan diya saka na ito bangbanglu. 39 Ket to Parisiyu nga nangawis e̍ Je̍sus iya baley na, ito nasingen na to winangel nito babey, kinunen na met iya lemlemmet na maipanggep e̍ Je̍sus, “No pudnu nga mammadtu yani nga toley, malasin na kuma met no nagan nidi nga babey nga mangse̍cse̍cde̍ng igina, se̍ emmu na met no kumaan niya ugali na. Ta managbasul met yani nga babey,” kunen na iya lemlemmet na. 40 Ket e̍ Je̍sus, kinunen na met ito Parisiyu, “Simon, uwed ibagac ikew,” kunen na. “Ket nagan na, Mistru?” kunen nito Parisiyu. 41 Ket nagpangngarig manin nge̍ Je̍sus nga kinunen na, “Uwed duwa nga toley nga imutang ka kuwarta iya agpacpautang. Ket to isa, lima nga gasut nga pisus to inutang na, se̍ ya isa, lima nga pulu nga pisus ngas to inutang na. 42 Ket gapu ta di da makabayadin iya utang da, madi pinabayadan nito nakautangan da dito utang da nga duwa. Ket idi ya saludsud kun: Nagan ngarud kadidi nga duwa ya dacdackel ya panagayat na ito nagpautang igida?” kunen na. 43 Ket simungbat ngarud to Parisiyu nga Simon, nga kinunen na, “Ya kunec, ket to toley nga ad-adu ya napakawan nga utang na ngata, a,” kunen na. Ket kinunen ne̍ Je̍sus igina, “Kustu met ya kunem,” kunen na. 44 Ket linaw-ing ne̍ Je̍sus to babey, se̍ na kinunen ito Simon, “Singem yani nga babey. Ket ikew, Simon, imuneg gac iya baley mu wi, ket di nac met ne̍cdan ka danum nga pangbegguc kadiya sakac. Ngem igina, linsep na met diya sakac kadiya luwa na, se̍ na pinunasan iya ebbuc na. 45 Ket ikew, madi nac kinablaawan ka agec. Ngem igina, manipud ito deddan nga sinumpuc ku, di pekkem simardeng nga mangag-agec kadiya sakac. 46 Ikew, madi ka inipu ka lana ya ebbuc ku. Ngem igina nga gennung, binucbukan na met ka bangbanglu diya sakac. 47 Dikad pe̍ ibagac ngarud ikew ya kinapudnu na, nga nalawag nga napakawanin diya adu nga basbasul nidi nga babey, gapu ta dackel ya panagayat na. Ngem ya toley nga e̍teng ya mapakawan igina, e̍teng met ya panagayat na,” kunen na. 48 Ket kinunen ne̍ Je̍sus ito babey yin, “Napakawan ngarudin diya basbasul mun,” kunen na. 49 Ket dito duduma nga sisasangu ito panganan, kinunen da iya panagtetebbar da, “Nagan kid aya yani nga toley, ta mamakawan kanu met ka basul!” kunen da. 50 Ngem e̍ Je̍sus, kinunen na ito babey, “Naisalakan kan gapu iya panamatim. Agawir ka nga sitatalna kuma ngasin,” kunen na. 1 Iya di nabayag, nawe̍ pinasyar ne̍ Je̍sus diya il-ili se̍ purpuruc, nga nikasaba na se̍ nilawlawag na ya Makaparagsac nga Damag maipanggep iya panangituray ne̍ Apu Diyus. Ket kabulun na dito sangapulu ket duwa nga adalan na. 2 Ket uwed da pe̍ kabulun na nga babey nga dati nga agsacsakit se̍ nasairuwan itun, nga pinalaing mettas ne̍ Je̍sus itun. E̍ Marya nga iMagdala ya isa kadito kabulun na, nga igina ya nakapatalawan itun diya pitu nga sairu. 3 Se̍ uwed pe̍ nge̍ Huwana nga asawa ne̍ Tiyusa nga katalec ne̍ Ari He̍rude̍s, se̍ e̍ Susana, se̍ adu pekkem diya duduma nga babey nga nangistimar kade̍ Je̍sus. Nipaay da ngarud diya bukud da nga sansanicwa nga nitulung da kade̍ Je̍sus. 4 Ket adu diya toltoley nga naguurnung iya edyan ne̍ Je̍sus, nga gayat da kadiya nadumaduma nga il-ili. Ket ito adu diya toley nga naurnungin, kinagi ne̍ Je̍sus yani nga pangngarig: 5 “Uwed isa nga toley nga nawe̍ nagimula ka eggic na. Ket ito agiwarwarisin, uwed da bukel nga nagdessag iya dalan. Ket ginudlan ngarud diya toley, ket nawe̍ met kinan diya sibudin. 6 Uwed da met pe̍ bukel nga nagdessag ka ginet nga uwed pinas iya uneg na. Ket ito timubu dan, dagus da ngarud nga nacrit, gapu ta bekken nga nadam-eg ya ginet. 7 Nagdessag met diya duduma nga bukel iya karuutan nga uwed rasi na. Ket ito dimackel dito ruut, liniyungan da met dito mula ngin. 8 Ket uwed da met duduma nga bukel nga nagdessag iya napaw-is nga ginet. Ket timubu, se̍ dimackel dan. Ket didi nga mula, namisic ya tunggal isa nga bukel nga naimula ka sagsangagasut,” kunen na. Ket ito nalpasin to panangisalaysay ne̍ Je̍sus idi nga pangngarig, kinunen na ka nabileg, “Dakayu nga uwed pannakaawat na, tandaanan nu kuma ngarud yanin,” kunen na. 9 Ket dito pasurut ne̍ Je̍sus, sinaludsud da ngarud igina ya kaipapennan niyan nga pangngarig. 10 Ket kinunen ne̍ Je̍sus, “No dakayu, napalubusan kayun nga makaawat kadiya nauneg nga adal nga di pekkem naipakaemmu kadiya duduma maipanggep iya panangituray ne̍ Apu Diyus. Ngem diya duduma, diyan nas pangngarig ya maisuru igida, tasun orey masingen da, madi da met pulus nga malasin, se̍ orey magicna da, madi da met pulus nga maawatan.” 11 “Ket agten idi ya banag nito pangngarig: To eggic nga kunec, itu ya kagi ne̍ Apu Diyus. 12 Ket dito nagdessag iya dalan, itu diya maiyarig kadiya toley nga makagicna iya kagi ne̍ Apu Diyus, ngem male̍panan da. Ta arig nga umbe̍t ya diyablu nga ipac na ya kagi nga uwed iya lemlemmet da, tasun di da mamati se̍ maisalakan. 13 Ket dito bukel nga nagdessag ito ginet nga uwed pinas iya uneg na, itu diya maiyarig kadiya toley nga makagicna iya kagi ne̍ Apu Diyus, ket awaten da nga siaanggem. Ngem gapu ta arig da nga mula nga awan nauneg nga gamut da, nalaka da nga mamati iya damu, ngem dagus da nga aglikud no uwed pakasulisugan da. 14 Ket dito bukel nga nagdessag iya karuutan nga uwed rasi na, itu diya maiyarig kadiya toley nga makagicna iya kagi ne̍ Apu Diyus, ngem maabac ya pannakabalin na igida, gapu kadiya pakasikuran da, se̍ gapu iya panangtarigagay da ka kinabacnang se̍ pakaragsakan da. Itu nga arig da nga bisic nga madi agmayan. 15 Ket dito bukel nga nagdessag iya napaw-is nga ginet, itu diya maiyarig kadiya toley nga makagicna pe̍ iya kagi ne̍ Apu Diyus, ket napudnu se̍ nadalus met ya nakem da no magicna da, ket agtalec da ngarud. Naanus da, ket agbanag ka nabaru ya panamati da,” kunen na. 16 Ket nagpangngarig manin nge̍ Je̍sus nga kinunen na, “Ya toley nga mangsibet ka dilag, madi na ngarud tacban ka banga ngin, winno isoroc iya sidung niya pagidaan, no di lugud ipay na iya kustu nga pakaipayan na, tasun diya toley nga umuneg iyan nga edyan, masingen da ya wada na. 17 Ket itu met ya pakaiyarigan niya amin nga nailinged nga banbanag ita, ta maipalawag nad met. Ket amin nga nailimed ita, maipakaemmu se̍ maiparangarang nad met. 18 Itu nga agdengngeg kayu kuma nga nalaing. Ta ya kinapudnu na, ket ya toley nga uwed pannakaawat nan, madgaan nad pekkem. Ket ya awan pannakaawat na, maipac nad met igina orey diya pagpagarupen na nga maawatan na,” kunen na. 19 Ket itun, ya ina se̍ diya kakabsat ne̍ Je̍sus nga lalaki, nawe̍ da iya edyan na, ngem madi da met makaadenni igina gapu iya kaadu diya toley. 20 Ket uwed nangibaga e̍ Je̍sus nga kinunen na, “Uwed ya inam se̍ diya kakabsat mu. Agsisikad da iya ruwar, ket gabay da kanu ya makitbar ikew,” kunen na. 21 Ngem kinunen ne̍ Je̍sus kadito toley, “Ya maibilang nga inac se̍ diya kakabsat ku, ket itu diya dumngeg se̍ mangtungpal iya kagi ne̍ Apu Diyus,” kunen na. 22 Ket iya name̍nsan nga algew, naglugan nge̍ Je̍sus se̍ dito adalan na ka bangka, ket kinunen na igida, “Dumelmang tidan,” kunen na. Ket naggunay da ngarudin. 23 Ket ito dumeldelmang dan, nakatudug nge̍ Je̍susin ito bangka. Ket ya napasamac itun, nagbelluut met ka nabileg gin, ket adu ya danum nga nawe̍ iya uneg nito bangka dan, itu nga dilikadu ngarud ya kasasaad dan. 24 Ket dito adalan, nawe̍ da ngarud linukag nge̍ Je̍susin, nga kinunen da, “Mistru, Mistru! Matey tidan!” kunen da. Ket bimangun nge̍ Je̍sus, se̍ na met binilin to belluut se̍ dito dadackel nga palung nga agtalna da, ket natalna met ya aminin. 25 Ket kinunen ne̍ Je̍sus kadito adalan na, “Ape̍? Awan aya panamati nu?” kunen na. Ket siaansing da ngarud, se̍ nasdaaw da pe̍, nga kinunen da iya panagtetebbar da, “Nagan kid ya katoltoley nidi? Ta orey ya belluut se̍ diya palung, bilinen na da met, ket agtungpal da gayam igina!” kunen da. 26 Ket nituluy da ngarud ya nagbangka, ket dimateng da iya ginet nga sakup diya iGe̍rasa iya demmang niya ginet niya prubinsiya nga Galilya. 27 Ket ito dinumsag nge̍ Je̍sus antuni, uwed simabet igina nga isa nga lalaki nga taga-iyan nga ili. Naluganan met to lalaki ka sairu, ket nabayagin nga madi aglupluput, se̍ di met aged-edyan ka baley, no di lugud aged-edyan nas iya edyan diya tatamennan. 28 Ket ito nasingen na nge̍ Je̍sus, nagkerre̍s met, se̍ nawe̍ nagparintumeng iya sangu na. Ket kinunen na ka nabileg, “Je̍sus nga Anac ne̍ Apu Diyus nga Kangatuwan! Nagan ngarud ya biyang mu iyaken? Pangngaasim kay ta di nac kuma parigaten!” kunen na. 29 Agten iyan ngarud ya kinunen nito lalaki, gapu ta binilin mettin ne̍ Je̍sus nga pumanaw to sairu igina. Ket kackaasi ngarud to lalaki, ta name̍n-adu nga linugluganan nito sairu. Itu nga pe̍yeng nga as-asikudan diya toley se̍ igapus da met diya ima se̍ saka na, nga kawaran se̍ pusasan da. Ngem lesleskaben na met dito panggapus da igina, ket niturung nito sairu iya away. 30 Ket kinunen ne̍ Je̍sus igina, “Nagan kad ya nagan mu?” kunen na. Ket kinunen nito lalaki, “Bungguy ya nagan ku,” kunen na. Ket tutu met, ta adu ngamin nga sairu ya naglugan igina. 31 Ket nipacpakaasi ngarud dito sairu e̍ Je̍susin nga madi na da kuma kanu papennen iya pagtuukan nga uwed iya nauneg nga lugar. 32 Ket itun, uwed met iya denni antuni ya isa nga dackel nga bungguy diya abuy nga agsebsebbuc iya are̍b niya tageytey. Ket nagpacpakaasi dito sairu e̍ Je̍sus nga palubusan na da kuma kanu nga mawe̍ aglugan kadito abuy. Ket pinalubusan na da met. 33 Ket pimanaw ngarud dito sairu ito lalaki, ket nawe̍ da met limugan kadito abuyin. Ket dito abuy, nagtatagtag da mettin nga nanagus iya nangiras, nga nawe̍ da ito baybayin, ket nalisem da mettin. 34 Ket diya agay-aywan kadito abuy, ito nasingen da to napasamac, nagtalew da ngarudin, nga nawe̍ da nipadamag yan enna ili se̍ kadiya purpuruc antuni. 35 Ket diya toltoley nga nakadamagin, nawe̍ da singen no nagan to napasamac. Ket ito dimateng da iya edyan ne̍ Je̍sus, nasingen da met to lalaki nga pinanawan dito sairu. Ket agtugtugew nga sitatalna iya sangu ne̍ Je̍susin, ket nakaluput pe̍ yin, se̍ pimulangin to kustu nga panpanunut na. Ket dito toltoley, mansing da mettin. 36 Ket dito nakasingen ito napasamac, sinalaysay da no kumaan nito pannakapalaing nito lalaki nga naluganan ka sairu. 37 Ket gapu ito napalaus nga ansing dito iGe̍rasa, nipakaasi da e̍ Je̍sus nga pumanaw kuma iya ginet nga masakupan da. Dikad pe̍ nagsakey ngarud nge̍ Je̍sus ito bangka, ket sumoli da ito demmangin. 38 Ket sacbay niya isosoli ne̍ Je̍sus iya demmang, nagpacpakaasi to lalaki nga pinanawan dito sairu. Nipacpakaasi na ngarud e̍ Je̍sus nga maibulun kuma igina. Ngem pinagawir ne̍ Je̍sus, nga kinunen na, 39 “Agawir ka lugudin, ket ipadamag mu ya nakaskasdaaw nga nipaay ne̍ Apu Diyus ikew,” kunen na. Ket nagawir ngarud to lalaki, ket nawe̍ kadiya amin nga lugar ito ili, nga niwaragawag na kadiya toltoley to nakaskasdaaw nga inariman ne̍ Je̍sus para igina. 40 Ket ito simoli nge̍ Je̍sus nga dimelmang iya baybay, kinablaawan nga siraragsac diya adu nga toley iya demmang, ta nit-itonan da nga amin. 41 Ket ya napasamac itun, uwed inumbe̍t nga isa nga lalaki nga agnagan ka Hayru, nga isa nga pangulu niya gigimungan diya Hudyu antuni. Nawe̍ nagparintumeng iya sangu ne̍ Je̍sus, ket nagpacpakaasi igina nga umbe̍t kuma enna baley na, 42 ta makatkatayen ngamin ya kackaisu nga anac na nga babey, nga agsangapulu ket duwa ya dagun na. Nibulun ngarud nge̍ Je̍sus ito Hayru, ket ito manmanalan da, inil-ilet met diya adu nga toltoley nge̍ Je̍sus. 43 Ket uwed pe̍ antuni ya isa nga babey nga uwed sarut na. Sangapulu ket duwa nga dagunin nga agbulbulus ya daga nan. [Nagastu na met amin nga sansanicwa nan nga nagpacpaagas,] ngem awan nakapalaing igina. 44 Ket imadenni yin to babey iya likud ne̍ Je̍sus, se̍ na sine̍cde̍ng ya gayad niya luput ne̍ Je̍sus. Ket sigida met nga simardeng ngin ya panagbulus niya daga na. 45 Ket kinunen ne̍ Je̍sus, “Nagan ya nangse̍cde̍ng iyaken?” kunen na. Ngem kinunen da nga amin, “Bekken nga iyaken.” Itu nga kinunen met ne̍ Pe̍dru, “Mistru, madi ta emmu, ta adu met diya toley iya le̍cbut mu, ket makisinsinne̍let da pe̍ ikew,” kunen na. 46 Ngem kinunen manin ne̍ Je̍sus, “Uwed met nangse̍cde̍ng iyaken, ta nadlaw ku nga uwed pannakabalin nga rinumwar iyaken,” kunen na. 47 Ket ito naemmuwan nito babey nga naductalanin to winangel na, sipipilpig nga nawe̍ nagparintumeng iya sangu ne̍ Je̍susin. Ket nipalawag na iya imatang dito amin nga toltoley no ape̍ nga sine̍cde̍ng na nge̍ Je̍sus, se̍ nibaga na pe̍ to pannakapalaing na nga sigida ito nase̍cde̍ng nan. 48 Ket kinunen ne̍ Je̍sus igina, “Anac ku, nalaingan kan gapu iya panamatim. Agawir ka nga sitatalna kuma ngasin,” kunen na. 49 Ket ito agkagkagi pekkem nge̍ Je̍sus, uwed inumbe̍t nga agpadamag, nga gayat iya baley ne̍ Hayru nga pangulu niya gigimungan diya Hudyu. Ket to agpadamag, kinunen na e̍ Hayru, “Natey yin ya anac mu. Orey madi ka tactaken ya Mistru win, a,” kunen na. 50 Ngem ito nagicna ne̍ Je̍sus yan, kinunen na e̍ Hayru, “Madi ka madanagan. Basta mamati ka ngasin, ket maunayan met ya anac mu,” kunen na. 51 Ket ito sinumpuc de̍ Je̍sus iya baley, de̍ ngas Pe̍dru, Juan, Santiyagu, se̍ to ama se̍ ina nito ebbing ya nipalubus na nga mibulun igina nga lumnec. 52 Ket diya amin nga uwed antuni, berberritan se̍ sangsangitan da to ebbing. Ngem kinunen ne̍ Je̍sus, “Madi kayu agberberritin, ta bekken met nga natey ya ebbing, no di ngas mat-atudug,” kunen na. 53 Ket nigalgalec ngas dito toley nge̍ Je̍sus, gapu ta siguradu da nga natey yin to ebbing. 54 Ket e̍ Je̍sus, nicman na ya ima nito ebbing, ket kinunen na, “Iyang! Bumangun kan,” kunen na. 55 Ket tutu met nga simoli igina ya anges nan, ket sigida nga nagsikadin. Ket nibilin ne̍ Je̍sus nga pakanen da to ebbingin. 56 Nasdaaw ngarud dito naganac ito ebbing iyan nga napasamac, ngem nibilin ne̍ Je̍sus nga awan kanu pangibagbagaan da iyan. 1 Ket iya isa nga algew, pinagurnung ne̍ Je̍sus dito sangapulu ket duwa nga adalan na. Ket nitalec na igida ya pannakabalin se̍ turay nga mangpatalew ka orey nagan na nga sairu, se̍ mangagas kadiya sacsakit. 2 Ket se̍ nibon na da nga mawe̍ mangikasaba maipanggep iya panangituray ne̍ Apu Diyus, se̍ mangpalaing kadiya agsakit. 3 Ket kinunen na igida, “Madi kayu agitarey ka orey nagan na: sacgukud man winno legpi, pekkel winno kuwarta, ket kustu ngas ya isa nga badu nu. 4 Ket no uwed mangsangaili dakayu, agdagus kayu iyan mettas nga baley agingga na nga pumanaw kayu iyan nga ili. 5 Ket no uwed ili nga madi dakayu rispitaren diya umili, panawan nu ngarud yan nga ili yin. Ket no pumanaw kayun, sapuken nu ya tapuc iya saka nu, tasun ipakaemmu nu igida nga awan bibiyang nu igidan,” kunen na. 6 Ket pimanaw ngarudin dito adalan. Nawe̍ da kadiya il-ili, nga nikaskasaba da ya Makaparagsac nga Damag, se̍ nangpalaing da kadiya agsacsakit kadiya amin nga lugar nga pinasyar da. 7 Ket to He̍rude̍s nga agturay ka Galilya, nadamag na amin didi nga napaspasamac maigapu e̍ Je̍sus. Ket nasikuran met, ata kagkagiyen diya duduma nga igina kanu to Juan nga Mammautisar nga nagungar kanun. 8 Ket kunen met diya duduma nga to mammadtu nga E̍lyas kanu yan, nga nagparang manin. Ket uwed da pe̍ agkunen nga nagungar kanu met ya isa kadito mammadtu itun. 9 Ket kinunen ne̍ He̍rude̍s, “Pinaputulac mettin to ulu nito Juan. Nagan ngarud yan nga toley nga madamdamag ku ita?” kunen na. Ket tutu met nga gabay na ya makitbar e̍ Je̍susin. 10 Ket ito simoli yin dito apustule̍s nga gayat ito nakaibonan da, nipadamag da ngarud e̍ Je̍sus dito winangwangel da. Ket kalpasan na, nibulun na da, nga ig-igida ya nawe̍ ka Be̍tsayda. 11 Ket ito nadamag diya toltoley ya pennan na, nawe̍ da simurut e̍ Je̍sus. Ket nabaru to kablaaw ne̍ Je̍sus igida, ket sinuruwan na da maipanggep iya panangituray ne̍ Apu Diyus, se̍ pinalaing na pe̍ diya nagpaagas. 12 Ket ito gumidamin, imadenni dito sangapulu ket duwa nga adalan e̍ Je̍sus, ket kinunen da igina, “Nabaru no papanawem mun diya toltoley, tasun mawe̍ da kuma agsapul ka pagdagusan da se̍ kanen da kadiya kabangibang nga purpuruc se̍ pacpakarsu, ta awan met babaley idi nga away,” kunen da. 13 Ngem kinunen met ne̍ Je̍sus igida, “Dakayu lugud a, ya mangpakan igida,” kunen na. Ket kinunen da igina, “Uwed das lima nga bukel nga tinapay se̍ duwa nga lames dakami. Ket kurang ngarud, malacsid no mawe̍ kami ngumina ka maipakan igida nga amin,” kunen da. 14 Ta ya bilang ngas dito lalaki antuni itun, ket aglima nga ribu. Ket kinunen ne̍ Je̍sus kadito adalan na, “Pagtugawen nu diya toltoley, nga urnungen nu da ka saglilima nga pulu kada bungguy,” kunen na. 15 Ket tinungpal ngarud dito adalan, nga pinagtugew da dito toltoley. 16 Ket nimet tin ne̍ Je̍sus dito lima nga tinapay se̍ duwa nga lames. Limangad ka langit ket nagkararag nga nagyaman e̍ Apu Diyus, se̍ na pinisepisey. Ket ne̍cde̍ na kadito adalan na, tasun iwaras da kadito toltoley. 17 Ket nangan da ngarud nga amin, ket nabsug da mettin. Kalpasan na, inurnung da dito nabuna nga napisepisey, ket napnu met gayam ya sangapulu ket duwa nga lacba. 18 Ket ito name̍nsan, uwed nge̍ Je̍sus se̍ dito adalan na iya isa nga lugar nga awan matagtagitoley na, ket nagkarkararag nge̍ Je̍sus antuni ito ig-igidan. Ket kinunen na igida, “Nagan na ya pangipagarupan diya toley iyaken?” kunen na. 19 Ket simungbat da nga kinunen da, “E̍ Juan nga Mammautisar ka kanu. Ngem uwed met duduma nga agkunen nga to mammadtu nga E̍lyas ka kanu. Se̍ uwed da pe̍ agkunen nga nagungar kanu ya isa kadito mammadtu itun pekkem,” kunen da. 20 Ket kinunen ne̍ Je̍sus igida, “Ngem no dakayu? Nagan ku met iya panagkunen nu?” kunen na. Ket e̍ Pe̍dru to simungbat, nga kinunen na, “Ikew met ya Kristu nga nibon ne̍ Apu Diyus!” kunen na. 21 Ngem siiinget nge̍ Je̍sus nga nangbilin igida nga madi da kanu ibagbaga yan ka orey nagan na. 22 Ket kinunen pe̍ ne̍ Je̍sus igida, “Kinapudnu na, ya Anac nga Naipatoley, masapul nga aglak-am nad ka adu nga rigat. Ket guraen nad pe̍ diya panglakayen, se̍ diya pangpangulu diya agsirsirbi iya Te̍mplu, se̍ diya manursuru iya Linteg. Masapul met pe̍ nga mapatey, ket mapaungar nad mettas iya maikatlu nga algew,” kunen na. 23 Ket kinunen na pe̍ igida nga amin, “No uwed mayat nga sumurut iyaken, masapul nga ipalikud na diya mismu nga tarigagay na, ket se̍ masapul nga anusan na nga inalgew ya arig nga panangagtu na iya krus na nga pakailansaan na, ket sumurut ngarud iyaken nin. 24 Ta ya toley nga mangipangpangruna kuma iya biyag na, mapukaw nad mettas igina ya kaipapennan niya biyag na. Ngem ya mangipalikud iya panangipateg na iya biyag na gapu iyaken, maisalakan na nad ya kaipapennan niya biyag na. 25 Tutu met yan, ta awan ngarud paglaingan niya isa nga toley, orey no matagikuwa na kuma diya amin nga uwed iya lubung ngi, no maukum winno mapukaw nad met. 26 Tutu met nga diya toley nga mangiyalyew iyaken se̍ kadiya isursuruc, ket iyalyew nad met pe̍ niya Anac nga Naipatoley, no umbe̍t nad nga sidadayaw gapu iya mismu nga dayaw na, se̍ gapu iya panangipadayaw igina niya Ama se̍ diya nadayaw nga anghe̍le̍s. 27 Ngem tutu met pe̍ nga uwed duduma dakayu idi ita, nga madi nad pekkem matey agingga nga madi da aglak-am iya panangituray ne̍ Apu Diyus,” kunen na. 28 Ket ito makalawasin nanipud ito nangagi ne̍ Je̍sus kaditun, nibulun ne̍ Je̍sus de̍ Pe̍dru, Juan se̍ e̍ Santiyagu, ket nanang-at da ka tageytey, tasun agkararag. 29 Ket ito agkarkararag nge̍ Je̍susin, nagbaliw met to langa niya rupa na. Ket to luput na, nagbalin nga makapurar nga purawin. 30 Pagamwan nas nga uwed pe̍ duwa nga lalaki nga makitkitbar e̍ Je̍susin, nga itu met to Muyse̍s se̍ to E̍lyas. 31 Ket nadayag met pe̍ to langa da. Ket nakitkitbar da e̍ Je̍sus maipanggep iya panangtungpal na iya ipapanaw na idi nga lubung nad no dumateng enna He̍rusale̍m. 32 Ngem de̍ Pe̍dru se̍ dito kabulun na, naiplec da met nga natudug. Ket ito nalukag dan, nasingen da met ya dayag ne̍ Je̍sus, se̍ nasingen da pe̍ dito duwa nga lalaki nga nakipagsikad igina. 33 Ket ito pumanpanawin dito duwa nga lalaki iya edyan ne̍ Je̍sus, kinunen ne̍ Pe̍dru igina, “Mistru, nabaru ya kauwed tida idi. Mangariman kami kuma ka tellu nga pagliduman: ya isa para ikew, isa para e̍ Muyse̍s, se̍ isa para e̍ E̍lyas,” kunen na. Ngem kinagi na ngas yan ta madi na emmu ya tumutup nga kagiyen na. 34 Ket ito madama pekkem nga agkagkagi nge̍ Pe̍dru, uwed met ulep nga nagparang nga nangbugus igida. Ket nansing ngarud dito adalan ito nasingen da nga nagpasegged to ulep nga nangbugus igidan. 35 Ket uwed pe̍ timec nga timaud ito ulep, nga kinunen na, “Itu yani ya Anac ku nga pinilic. Ipangag nu ngarud ya kagi na!” kunen na. 36 Ket ito simardeng ngin to timec, nasingen dito adalan nga is-isa met nge̍ Je̍susin. Ket madi nangipadamag dito adalan maipanggep iyan nga nasingen da, nga pulus nga awan pekkem nangibagaan da iyan itun nga timpu. 37 Ket iya kadamlag na, ito nanagus de̍ Je̍sus manipud ito tageytey, uwed adu nga toley nga simabet e̍ Je̍sus. 38 Ket itun, uwed isa nga lalaki kadito toltoley, nga nagpekkaw nga kinunen na, “Mistru, pangngaasim, ta singem kay ya anac ku nga lalaki. Kackaisu met nga anac ku yani. 39 Ket nalugluganan met ka sairu. Ket pasaray kellat nga pagekkisen, se̍ pagkessiwen nito sairu, ket aglaglagotab met pe̍ ya musung na. Ket madi na gabay ya pumanaw iya ebbing, agingga nga di na pasakiten ka adu. 40 Nipakaasic met kadiya adalan mu nga pagtalawen da kuma ya sairu, ngem di da met nabalinan,” kunen na. 41 Ket kinunen ne̍ Je̍sus, “Ay, dakayu nga toley ita nga timpu! Ape̍ nga awan panamati nu, se̍ nakillu ya panpanunut nu? Masapul kad nga mabayag pekkem ya panagedyan ku dakayu se̍ ya panaganus ku dakayu?” Ket kinunen nan ito ama nito ebbing, “Ala, e̍lbe̍t mu iyaken ya anac mu,” kunen na. 42 Ket ito umad-adenni pekkem to ebbing ito edyan ne̍ Je̍sus, nitucbang mettin nito sairu, ket pinagkessiw na pe̍ yin. Ngem binilin ne̍ Je̍sus to sairu nga pumanawin. Ket pinalaing na ngarud to ebbing, se̍ na niyawat e̍ ama na. 43 Ket nagseddaaw ngarud diya amin nga toltoley gapu iya dackel nga kinaturay ne̍ Apu Diyus. Ket itun, sapsaputen diya amin nga toltoley dito amin nga nakaskasdaaw nga inar-ariman ne̍ Je̍sus. Ket ito agsapsaput da pekkem, kinunen ne̍ Je̍sus kadito adalan na, 44 “Panunuten nu kuma nga nalaing yani nga ibagac dakayu: Tutu met nga maiyawat nad ngarud ya Anac nga Naipatoley kadiya toley nga mangukum igina,” kunen na. 45 Ngem madi da met naawatan ya kaipapennan nito kinagi na, ta nalimed igida. Itu nga madi da naawatan ya banag na, ket nansing da met nga agsaludsud igina maipanggep ito kinagi na. 46 Ket ya napasamac itun, uwed panagdidinniskutir dito adalan, no nagan igida ya kangrunaan. 47 Ket e̍ Je̍sus, gapu ta emmu na met ya uwed iya panpanunut da, namet ka isa nga ebbing, ket pinagsikad na iya abay na. 48 Ket kinunen ne̍ Je̍sus kadito adalan na, “Ya mangrispitar idi nga ebbing gapu iyaken, iyaken met pe̍ ya rinispitar na. Ket ya mangrispitar iyaken, ya nangibon iyaken pe̍ yin ya rinispitar na. Ta ya kanumuwan dakayu nga amin, itu nga tutu ya kangrunaan iya imatang ne̍ Apu Diyus,” kunen na. 49 Ket kinunen ne̍ Juan, “Mistru, uwed nasingen mi nga isa nga lalaki nga mangpatpatalew ka sairu gapu iya panangusar na iya nagan mu. Ket nilbec mi ngarud, ta bekken tida met nga kabulun,” kunen na. 50 Ngem kinunen ne̍ Je̍sus igina, “Madi nu nga ilbec ya agten iyan nga toley. Ta ya toley nga madi kumuntra dakayu, ket kabulun nu met,” kunen na. 51 Ket ito dandani yin ya timpu nito ipeppen ne̍ Je̍sus ka langit, nipasnec na ya panggep na nga mawe̍ ka He̍rusale̍m. 52 Ket uwed da nibon na nga mawe̍ mon-ona ngem igina iya dalan. Ket nawe̍ dito naibon iya isa nga ili ka Samarya, tasun isagana da diya masapsapul de̍ Je̍sus no dumagas da iyan. 53 Ngem diya toley antuni, madi da kanu gabay ya umbe̍t nge̍ Je̍sus iyan nga ili da, ta emmu da nga panggep ne̍ Je̍sus ya agpa-He̍rusale̍m. 54 Ket dito adalan na nga de̍ Santiyagu nge̍ Juan, ito naemmuwan da yan, kinunen da met e̍ Je̍sus, “Apu, no gabay mu, adngen mi met nga maudanan da kuma ka apuy nga gayat ka langit, tasun mapukaw da ngarudin,” kunen da. 55 Ngem limaw-ing nge̍ Je̍sus igida se̍ na da nilbec. 56 Ket nagpatuluy ngarud de̍ Je̍sus, nga nawe̍ da ka sabali nga ili yin. 57 Ket ito manmanalan da iya dalan, uwed isa nga lalaki nga nagkunen e̍ Je̍sus nga, “Sumurut tac met ikew iya orey awac nga kapennam,” kunen na. 58 Ket kinunen ne̍ Je̍sus igina, “Utubem man yani: No diya musang, uwed pagedyanan da nga re̍kab. Ket se̍ diya sibsibud, uwed pe̍ sucbut da. Ngem ya Anac nga Naipatoley, awan met nga gennung pagedyanan na tasun uwed kustu nga pagidaan na,” kunen na. 59 Ket kinunen manin ne̍ Je̍sus iya sabali nga lalaki, “Suruten nac.” Ket kinunen nito lalaki, “Bo Apu, ngem palubusan nac kay pekkem nga mawe̍ mangsingen iya pannakaitamen ne̍ amac,” kunen na. 60 Ngem kinunen ne̍ Je̍sus igina, “Biyang met diya maiyarig nga natey ya makaemmu kadiya minatey da. Ngem no ikew, mawe̍ ka lugud ikasaba ya panangituray ne̍ Apu Diyus,” kunen na met. 61 Ket uwed manin sabali nga nagkunen e̍ Je̍sus, “Sumurut tac ngarud ikew, Apu. Ngem mawe̍ yac pekkem agpakada kadiya kabbalay ku,” kunen na. 62 Ngem kinunen ne̍ Je̍sus igina, “Ya maiyarig iya agaradu nga law-ing nga law-ing iya likud na, bekken met nga maikari iya panangituray ne̍ Apu Diyus igina,” kunen na. 1 Ket kalpasan diyan, pimili manin ya Apu ka pitu nga pulu ket duwa nga toley, ket nibon na da nga sinagduduwa, nga mon-ona da nga mawe̍ kadiya tunggal ili se̍ lugar nga dumagasan nad ne̍ Je̍sus. 2 Ket kinunen na kadito ibon na, “Arig nga adu win ya magani kuma, ngem e̍teng ngas diya aggani. Itu nga agkararag kayu kuma ngarud nga agadeng kayu iya akin-kuwa iya magani, tasun uwed da ibon na kuma nga mawe̍ manggani kadiya ipagani na. 3 “Ket mawe̍ kayu ngarudin, ngem agannad kayu lugud. Ta ya panangibon ku dakayu ita, ket arig mettas nga uwed urbun karne̍ru nga iturung ku iya edyan diya atap nga asu nga nauyung. 4 Ket idi nga ipeppen nu, awan kuma itarey nu nga kuwarta man, legpi winno re̍se̍rba nu nga palloka, se̍ madi kayu agsardeng iya dalan nga kumablaaw ka orey nagan na. 5 “Ket no umuneg kayu iya isa nga baley, kumablaaw kayu nga mona, nga kunen nu, ‘Talna kuma ya uwed kadiya bumaley idi,’ kunen nu. 6 Ket no uwed toley iyan nga baley nga makaawat nga tutu ka talna, maipaay ngarud igina ya kablaaw nu. Ngem no awan makaawat ka talna iyan, ket dakayu mettasin ya pakaipaayan niyan nga kablaaw nu. 7 Agdagus kayu iyan mettas nga baley nga inuneg nu, nga madi kayu agal-alis ka pagdagusan nu. Ket ya ipasangu da dakayu, itu mettas ya kalinteggan nu nga kanen se̍ inumen, ta rumbeng ngarud nga matangdanan ya agtarabaku. 8 Ket no dumateng kayu iya isa nga ili, se̍ rispitaren dakayu, ket kanen nu nga siiiyaman ya orey nagan na nga ipasangu da dakayu. 9 Palaingen nu diya agsacsakit iyan nga ili, se̍ ibaga nu kadiya toley iyan nga, ‘Umadenni dakayun ya panangituray ne̍ Apu Diyus,’ kunen nu. 10 “Ngem no makadateng kayu iya isa nga ili, ket madi dakayu rispitaren, ket mawe̍ kayu iya edyan diya kalkalsada niyan nga ili, ket agten idi ya kunen nu iya imatang diya toltoley iyan nga ili: 11 ‘Orey ya tapuc niya ili nu nga dumket kadiya saka mi, punasan min, tasun maemmuwan nu ngarud nga awan bibiyang mi dakayu. Ngem tandaanan nu lugud nga imadenni met dakayu ya panangituray ne̍ Apu Diyus,’ kunen nu. 12 Ket pudnu met nga nad no madatngan ya panangukum ne̍ Apu Diyusin, nangnangruna nad nga kaasiyan ne̍ Apu Diyus dito iSuduma ngem diya toltoley iyan nga ili nga madi mangrispitar dakayu,” kunen na. 13 Uwed manin kinunen ne̍ Je̍sus, nga agten idi: “Kackaasi kayu nga iKorasin se̍ dakayu nga iBe̍tsayda! Ta orey adu win diya nakaskasdaaw nga naipasingen dakayu iya ili nu, madi kayu latta nga agbabawi kadiya basbasul nu. Ket no dito iTiru se̍ iSidun kuma nga gennung ya nakaipasingnan diyan nga nakaskasdaaw, ket nalaka da lugud nga nipasingen nga agbabawi dan, nga agkawwes da ngarud ka nakatel nga luput, se̍ agtugtugew da kuma pe̍ iya dapagin gapu iya ladingit da. 14 “Ket kinapudnu na, no iya timpu nad niya panangukum, nangnangruna nad nga kaasiyan ne̍ Apu Diyus dito iTiru se̍ iSidun ngem dakayu. 15 Ket dakayu nga iKape̍rnaum, nagan na ya ipagarup nu? Maidayaw kayu nad ngata ka langit? Bekken met! Maipasegged kayu lugud met iya pagtuukan diya natey.” 16 Ket kinunen ne̍ Je̍sus kadito ibon na, “Ya mangipangag dakayu, iyaken met ya tutu nga ipangag na. Ket ya toley nga madi mangdayaw dakayu, iyaken met ya madi na dayawen. Ket ya madi mangdayaw iyaken, ya nangibon met iyaken ya madi na dayawen,” kunen na. 17 Ket kalpasan nito gagara dito pitu nga pulu ket duwa nga nibon ne̍ Je̍sus, simoli da nga siaanggem. Ket kinunen da, “Apu, orey diya sairu, ikasu dakami met gapu iya turay mu!” kunen da. 18 Ket kinunen ne̍ Je̍sus igida, “Pudnu met yan, ta naimatangac met ya kellat nga pannakaidegsut ne̍ Satanas manipud ka langit, nga arig mettas nga panagsel-it. 19 Tutu met nga ne̍cdan nakayun ka pannakabalin, tasun mabalin nu ya manggudel kadiya malaga se̍ gagamat, nga madi kayu maan-anu, se̍ tasun mangabac kayu iya amin nga pannakabalin nito mangkuntra dactida, ket awan ngarud pakaan-anuwan nu. 20 Ngem orey ikasu dakayu diya sacsairu, bekken kuma nga itu ya paganggemman nu, no di lugud aganggem kayu gapu ta nailista diya nagan nu ka langitin,” kunen na. 21 Iyan mettas nga kanitu, pinagragsac met niya Ispiritu Santu nge̍ Je̍sus. Ket kinunen ne̍ Je̍sus nga sikakararag, “Agyaman nac ikew, Ama nga Apu niya langit se̍ ya lubung ngi. Agyaman nac ngarud, gapu ta nilimed mu didi nga banbanag kadiya uwed adal da se̍ kadiya mamasirib, ngem nipakaemmum nga gennungin kadiya kadawyan nas nga toley nga maiyarig ka ebbing nga awan pekkem adal na. Agten iyan ngarud ya wagas mu, Ama, ta itu met ya gabay mu,” kunen na. 22 Ket kinunen manin ne̍ Je̍sus, “Nitalec niya Amac iyaken diya amin. Ket awan met makaem-emmu iya Anac, no di ngas ya Ama. Se̍ awan met makaem-emmu iya Ama, no di ngas ya Anac, se̍ diya gabay ngas niya Anac nga pangipakaemmuwan igina,” kunen na. 23 Ket kalpasan niyan, simangu nge̍ Je̍sus kadito adalan na, ket ig-igida ya nangibagaan na, nga kinunen na, “Nagasat kayu gapu kadiya masingsingen nu ita. 24 Ta kinapudnu na, adu dito mammadtu se̍ ar-ari nga nagtarigagay nga makasingen kuma kadidi nga masingsingen nu ita, ngem di da met nasingen. Se̍ ginabay da pe̍ ya makagicna kuma kadidi nga magicgicna nu ita, ngem di da met pe̍ nagicna,” kunen na. 25 Ket itun, uwed isa nga masirib iya Linteg nga nagsikad nga nangsintir e̍ Je̍sus, nga kinunen na, “Mistru, nagan ya masapul nga wanglec tasun magun-ud ku kuma ya biyag nga agnanayun?” kunen na. 26 Ket kinunen ne̍ Je̍sus, “Nagan kad ya naisurat iya Linteg tida? Nagan ya panagawat mu iya maibasbasa nga pe̍yeng iya gigimungan?” kunen na. 27 Ket simungbat to masirib nga kinunen na, “Kunen na iya Linteg nga, ‘Ayatem ngarud ya Apu nga Diyus mu iya amin nga kabaellam nga mangipateg nga uwed iya pusum, iya nakem mu, iya bileg mu, se̍ iya sirib mu.’ Se̍ kunen na pe̍ nga, ‘Ayatem ya padam nga toley, nga agten mettas iya panagayat mu iya beggim,’” kunen na. 28 Ket kinunen ne̍ Je̍sus igina, “Kustu ya sungbat mu. Agten iyan kuma ya wanglem, ket uwed nad ngarud ikew yan nga biyag,” kunen na. 29 Ngem to masirib iya Linteg, gabay na nga ikalinteggan latta ya beggi na, itu nga nagsaludsud manin e̍ Je̍sus nga kinunen na, “Bo a, ngem nagan na kuma ya naibilang nga kapadac?” kunen na. 30 Ket nipalawag ne̍ Je̍sus nga kinunen na, “Agten idi: Uwed isa nga lalaki nga naggayat ka He̍rusale̍m, nga managus nga mawe̍ ka He̍riku. Ket uwed da met tulisan nga nangsaneb igina, ket inalac da ngarud amin diya uwed igina, agraman ya luput na. Kinabkabil da, ket pinanawan da nga makatkatayen nin. 31 “Ket nairana met pe̍ ya managus iyan ya isa nga agsirsirbi iya Te̍mplu. Ket ito nasingen na to lalaki nga natulisan, liniclikan na ngas met nga tinaliban. 32 Ket agten pe̍ iyan ya isa nga katulungan iya Te̍mplu nga kapututan nito Le̍bi, ta ito nanalan iyan se̍ nasingen na to natulisan, liniclikan na ngas met pe̍ nga tinaliban. 33 “Ngem uwed met pe̍ isa nga iSamarya nga nanalan iyan. Ket ito nasingen na to natulisan, naasiyan igina. 34 Inadenniyan na ngarud, ket inagasan na diya talingu na ka lana se̍ basi, se̍ na binedbeddanin. Kalpasan na, nisakey na to lalaki iya kabayu na, ket nawe̍ na nipen iya isa nga pagdadagusan, se̍ na inistimar antuni. 35 “Ket ito kaagsapaan na, nange̍cde̍ to iSamarya ka duwa nga pirac ito agpadpadagus, ket kinunen na, ‘Istimarem kay yani nga toley. Ket no madi makaanay yan nga ne̍cde̍c, anayac nad no sumoli yac,’ kunen nito iSamarya,” kunen na. 36 Ket kalpasan nidi nga panagpangngarig ne̍ Je̍sus, kinunen na ito masirib iya Linteg, “Iya panagkunem, nagan kadito tellu ya pudnu nga kapada nito toley nga sinaneb dito tulisan?” kunen na. 37 Ket kinunen met nito masirib, “To nangaasi igina, a,” kunen na. Ket kinunen ne̍ Je̍sus, “Agten iyan kuma ngarud ya wanglem,” kunen na. 38 Ket ito nituluy de̍ Je̍sus ya pananalan da, dimateng da iya isa nga ili. Ket antuni, uwed isa nga babey nga nangsangaili igida, nga agnagan ka Marta. 39 Ket uwed pe̍ babey nga kabsat ne̍ Marta nga agnagan ka Marya. Ket e̍ Marya, nakasalompe̍e̍ iya sangu niya Apu nga aggicgicna iya panursuru na. 40 Ngem e̍ Marta nga gennung, malipuwessan iya adu nga panagisagana na. Itu nga nawe̍ iya edyan ne̍ Je̍sus, ket kinunen na, “Apu, awan kadi anyaman na ikew no ipamoya nac nge̍ kabsat ku iya panagistimar ku? Ibagam kay igina nga umbe̍t nac tulungan,” kunen na. 41 Ngem kinunen niya Apu igina, “Ay, Marta, adu was ya pakadanagam se̍ pakariribukan niya panpanunut mu. 42 Ngem bekken met nga adu diya masapul mu nga biyangan, no di yas is-isa. E̍ Marya, pinili na mettin ya mayat, ket pulus nga madi maipac igina yan,” kunen na. 1 Ket iya name̍nsan, agkarkararag nge̍ Je̍sus iya isa nga lugar. Ket ito nalpas nan, kinunen niya isa kadito adalan na, “Apu, isuru nakami kay iya kustu nga panagkararag, nga agten ito panangisuru nito Juan nga Mammautisar kadito adalan na,” kunen na. 2 Ket kinunen ne̍ Je̍sus igida, “No agkararag kayu, agten idi ya kunen nu: ‘Ama, madaydayaw kuma ya napudnu nga turay mu. Madatngan kuma ya panangituray mu. 3 E̍cde̍m kay dakami ya inalgew nga masapul mi nga pagbiyag. 4 Se̍ pakawanen nakami kuma kadiya basbasul mi, ta dakami, pakawanen mi met diya amin nga nakabasul dakami. Se̍ di nakami kuma iturung ka pakasulisugan.’” 5 Ket kinunen pekkem ne̍ Je̍sus kadito adalan na, “Kaspagarigan, no mawe̍ ya isa dakayu iya baley niya gayyem na iya tengnga niya gabi, ket kunem kuma igina, ‘Gayyem, pasublatan nac kay ka tellu nga bukel nga tinapay. 6 Ta dimagus ngamin ka baley ya isa nga gayyem ku, ket awan pulus ipakan ku igina,’ kunem kuma. 7 “Kaspagarigan ta sumungbat kuma ya gayyem mu nga uwed iya uneg niya baley na, nga kunen na, ‘Di nac kuma ringringguren nin, ta naigiset tin ya ruwangan, ket nakaida kamin diya anac ku. Madi yac mabalin ya bumangunin nga mange̍cde̍ iya masapul mu,’ kunen na kuma. 8 “Pudnu ngarud met, nga orey pe̍ no aggayyem kayu, mabalin nga madi latta bumangun nga mange̍cde̍ ikew. Ngem gapu ta di ka sumardeng nga umud-ud, bumangun nad mettas nga mange̍cde̍ ikew iya orey nagan na nga masapul mu. 9 “Ket agten kayu kuma pe̍ iyan no agkararag kayu, ta agadeng kayu kuma e̍ Apu Diyus, ket mae̍cdan kayu ngarud. Agsapul kayu, ket makasmac kayu ngarud. Agtogtog kayu, ket mailukat ya ruwangan dakayu. 10 Ta amin nga agadeng, mae̍cdan da. Ket ya agsapul, makasmac. Ket ya agtogtog, mailukat ngarud para igina ya ruwangan. 11 “Ket kaspagarigan pe̍ no dakayu nga ama, no uwed agadeng nga anac mu ka lames, bekken met nga malaga ya e̍cde̍m igina! 12 Winno iplug kuma ya adngen na, gagamat aya ya e̍cde̍m igina? Bekken met! 13 Ngarud, orey dakayu nga toley nga uwed kinadake̍c na, emmu nu met latta ya mange̍cde̍ ka nabaru kadiya anac nu. Ket no ya Ama nu nga uwed ka langit, di ngarud nangnangruna ya panange̍cde̍ na iya Ispiritu Santu kadiya agadeng igina?” kunen na. 14 Ket iya isa nga algew, patpatalawen ne̍ Je̍sus ya isa nga sairu nga nangpaumel iya lugluganan na nga lalaki. Ket apaman nga napatalew to sairu win, nakakagi mettin to lalaki nga nagluganan nito sairu. Ket nasdaaw met diya toley nga nakasingen iyan. 15 Ngem diya duduma igida, kinunen da, “Ahah! Ya panangpatalew na ka sairu, ket gapu was met iya turay nga e̍cde̍ ne̍ Be̍e̍lse̍bub nga pangulu diya sairu igina!” kunen da. 16 Ket uwed met pe̍ duduma igida nga gabay da nga sintiren nge̍ Je̍sus. Itu nga inadeng da ngarud igina nga mangariman kuma ka pagilasinan gapu iya pannakabalin nga gayat e̍ Apu Diyus. 17 Ngem gapu ta emmu ne̍ Je̍sus to panpanunuten da, kinunen na ngarud igida, “No uwed pagariyan nga aggiginnura diya toltoley na, madi ngarud agpaut yan nga pagariyan. Ket agten pe̍ no madi makapagtutunus diya kamkameng niya sangabalayan, agpipinnirdi da met. 18 Ngarud, no mabingabingay diya kamkameng ne̍ Satanas, kumaan ngarud nga agpaut ya panagturay nan? Ket iya agten iyan, ape̍ nga kunen nu nga pagtalawec diya sairu gapu mettas iya pannakabalin ne̍ Be̍e̍lse̍bub? 19 Ket agten idi: No tutu ya kunen nu nga mangpatalew wac kadiya sairu gapu was iya turay ne̍ Be̍e̍lse̍bub, akin-turay ngarud met ya usaren diya toley nu nga mangpatalew ka sairu? Igida mettas kuma ya mangipanecnec dakayun no gapu e̍ Be̍e̍lse̍bub winno e̍ Apu Diyus ya panangpatalew ku ka sairu. 20 Ket no gapu iya turay ne̍ Apu Diyus ya panangpatalew ku ka sairu, itu mettin ya mangipanecnec dakayun nga nadatngan dakayu nga tutu win ya panangituray ne̍ Apu Diyus. 21 “Kaspagarigan ya isa nga nabileg nga toley nga sisasagana ya amin nga armas na. No igina mettas ya mangbantay iya mismu nga baley na, awan ngarud matakew kadiya sansanicwa na. 22 Ngem no uwed nabilbileg ngem igina nga sumlung se̍ mangabac igina, agawen ngarudin niyan nga nabilbileg nga toley diya amin nga armas nga nagtaltalged nito akin-baley, se̍ na iwaras kadiya kabulun na diya tinakew na. 23 “Pudnu met nga ya madi makibulun iyaken, kumuntra met iyaken. Se̍ ya madi makitipun iyaken iya panangurnung ku, mangwara met,” kunen na. 24 Ket kinunen manin ne̍ Je̍sus, “No pimanawin ya sairu nga naglugan iya isa nga toley, mawe̍ agpaspasyar iya matictikag nga away, nga agsapsapul ka pagimangan na. Ket no awan masmac na, kunen na ngarud, ‘Sumoli yac ngasin ito toley nga pinanawac,’ kunen nito sairu. 25 Ket sumoli ngarud ito toley, ket masingen na nga naisagana manin to toley, nga arig nga baley nga nasagadan se̍ naurnusin. 26 Itu nga mawe̍ to sairu nga mangibulun ka pitu nga kabulun na nga sairu nga dacdake̍c pekkem ngem igina, ket mawe̍ da ngarud met aglugan ito toley, nga igina ya pagedyanan dan. Ket iya agten iyanin, agbanag ka dacdake̍c manin ya kasasaad niyan nga toley ngem ito nona nga kasasaad na,” kunen na. 27 Ket ito apaman nga nakagi ne̍ Je̍sus yan, uwed isa nga babey nga nailauc kadito naggigicna, nga nagkunen ka nabileg, “Nagasat ngarud ya nangiyanac se̍ nangsagibi ikew!” kunen na. 28 Ngem kinunen met ne̍ Je̍sus, “Kinapudnu na, nagasgasat pekkem diya dumngeg se̍ mangtungpal iya kagi ne̍ Apu Diyus,” kunen na. 29 Ket imad-adu diya toltoley nga dimarinup e̍ Je̍sus itun, ket nituluy na ya nagkagi, nga kinunen na, “Diya toltoley ita nga timpu, dake̍c mettin diya nakem da, ta agsapsapul da ka pagilasinan da! Ngem awan lugud maipasingen igida malacsid ngas ito pagilasinan maipanggep ito mammadtu nga Hunas. 30 Ta to Hunas, igina met ya nagbalin nga pagilasinan dito taga-Nine̍be̍ itun. Ket agten met pe̍ iyan, nga ya Anac nga Naipatoley, agbalin nad nga pagilasinan diya toltoley ita nga timpu. 31 “Panunuten nu kuma ngarud pe̍ yani maipanggep ito Re̍yna nga nagturay itun ka abagatan: Ket iya panangukum nad ne̍ Apu Diyus, makisangu nad to Re̍yna nga mairaman kadiya toltoley nga sibibiyag ita nga timpu, ket pabasulen nakayu met pe̍. Ta igina, orey deyyu ya edyan na itun, inumbe̍t na met dinngeg ya kinasirib nito Ari Sulumun. Ket itan, uwed met idi ya naturturay pekkem ngem ito Ari Sulumun, ngem madi nu met denggen. 32 “Agten pe̍ dito taga-Nine̍be̍. Makisangu da nad met nga mairaman kadiya toltoley nga sibibiyag ita nga timpu. Makisangu da nad ngarud iya pangukuman ne̍ Apu Diyus, ket pabasulen dakayu met pe̍. Ta dito taga-Nine̍be̍, nagbabawi da lugud itun, ito nagicna da to nikasaba nito mammadtu nga Hunas. Ket itan, uwed met idi ya naturturay pekkem ngem ito Hunas, ngem madi nu met ipangag.” 33 “Agten idi:” kinunen manin ne̍ Je̍sus, “Ya toley nga mangisibet ka dilag, madi na met isoroc, se̍ di na pe̍ tacban ka salupan, no di lugud ipay na iya kustu nga pakaipayan na, tasun diya toley nga umuneg iyan nga edyan, masingen da ya wada na. 34 “Ket ya mata niya toley, itu ya maiyarig ka pannakadilag niya beggi na. No nabaru ya matam, paglaingan niya amin nga beggim ya wada. Ngem no bekken nga nabaru ya matam, arig nga uwed iya gicbet ya beggim. 35 Itu nga singem ngarud ya uwed iya lemlemmet mu, ta kaynun no bekken nga wada, no di lugud gicbet. 36 Ket no paglaingan nga tutu niya amin nga beggim ya wada, se̍ awan pulus gicbet na, ket yan nas wada ya uwed ikew win, nga arig nga madardarangan ka ka dilag,” kunen na. 37 Ket kalpasan nito panagkagi ne̍ Je̍sus, uwed isa nga Parisiyu nga nangawis igina nga umbe̍t kanu nga makipangan igina. Dikad nawe̍ ngarud nge̍ Je̍sus, ket imuneg nga nakisangu nga mangan. 38 Ket to Parisiyu, nasdaawan met ito nadlaw na nga madi nagbeggu nge̍ Je̍sus maikanatad iya ugali diya Hudyu age̍ niya pannangan. 39 Ngem kinunen niya Apu igina, “Dakayu nga Parisiyu, maiyarig kayu met iya mangugas iya laskig ngas niya tasa se̍ palatu. Ngem iya uneg nu, adu met nga panangpilit se̍ kinadake̍c. 40 Kurang latta met ya pannakaawat nu! Maawatan nu kuma nga e̍ Apu Diyus nga nangariman ka akin-ruwar nga masingen, igina met pe̍ ya nangariman iya akin-uneg nga madi masingen. 41 Dikad pe̍ no maipanggep iya e̍cde̍ nu nga limus, e̍cde̍ nu kuma sigun iya nabaru nga panpanunut nu. Ket no agten iyan ya wangwanglen nu, maibilang met nga nadalus para dakayu diya amin nga banbanagin. 42 “Ngem kackaasi kayu nad ngarud, dakayu nga Parisiyu! Ta nalaing kayu met nga mangipaay ka apagkapullu e̍ Apu Diyus, orey kadiya pagrikadu nga rucruut nga me̍nta se̍ ruda, se̍ diya natnateng pe̍. Ngem madi nu met laglagipen ya nalinteg nga panagbiyag, se̍ ya panagayat e̍ Apu Diyus. Ket tutu nga rebbeng nu nga tungpalen diyan, ket masapul pe̍ nga madi nu kuma pe̍ liwayan dito duduma nga rebbeng nu. 43 “Kackaasi kayu nad ngarud, dakayu nga Parisiyu! Ta magustuwan nu ya agtugew kadiya kadayawan nga pagtugawan kadiya gigimungan, se̍ magustuwan nu pe̍ ya makabkablaawan nga sidadayaw no uwed kayu iya tindaan. 44 Kackaasi kayu nad ngarud! Ta maiyarig kayu met ka tamen nga awan marka na. Ket gudgudlan diya toltoley, ngem di da met em-emmu nga tamen ya gudgudlan da,” kunen na. 45 Ket iya agten iyan, uwed isa nga masirib iya Linteg nga nagkagi yin, nga kinunen na e̍ Je̍sus, “Mistru, no agten iyan ngarud ya panangdellaw mu, mairaman kami met pe̍ kadiya dellawem mun,” kunen na. 46 Ket kinunen ngarud ne̍ Je̍sus, “Kackaasi kayu nad pe̍, dakayu nga mamasirib iya Linteg! Ta parigaten nu met diya toltoley kadiya narigat nga tungtungpalen nga ibilin nu. Ngem no dakayu nga mamasirib, pulus nga madi kayu met makibiyang kadiyan nga pakarigatan. Ngarud, madi kayu met pe̍ itulung ya orey isa ngas nga kurimeng nu nga agagtu kadiyan nga arig nga ipabugtung nu kadiya toltoley. 47 “Kackaasi kayu nad ngarud! Ta agariman kayu ka napaw-is nga pantyung dito mammadtu nga pinatey dito am-ama nu mettas itun. 48 Ket iya agten iyan, ipanecnec nu dito dake̍c nga winangel dito am-ama nu itun, ket annamungan nu da met. Ta dito am-ama nu, igida met diya nangpatey kadito mammadtu itun. Ket dakayu, mangariman kayu met ita kadiya panpantyung dito pinatey da! 49 Itu nga sigun iya kinasirib ne̍ Apu Diyus, kunen na nga, ‘Uwed da pekkem nad ibon ku igida nga mammadtu se̍ apustule̍s. Ket diya ibon ku, uwed da nad met patayen diya toltoley, se̍ diya duduma igida, irurumen nad met diya toltoley da.’ 50 “Agten iyan ngarud ya kunen ne̍ Apu Diyus, ta dakayu nga toltoley ita nga timpu, dakayu mettas ya makin-kargu iya pannakatey dito amin nga mammadtu nga pinatey dito am-ama nu, nanipud ito pannakaparsuwa niya lubung. 51 Itu met dito pinatey da manipud ito pannakapatey nito Abe̍l, agingga iya pannakapatey nito Sakaryas nga napatey iya Te̍mplu enna nagbaettan niya pagdatunan se̍ iya pagdaydayawan. Pudnu ngarud, nga dakayu mettas ita nga timpu ya makin-kargu kaditun nga panagpatey. 52 “Kackaasi kayu ngarud, dakayu nga mamasirib iya Linteg! Ta dakayu met ya nakagapu iya pannakaipac niya pannakaawat diya toltoley iya kinapudnu maipanggep e̍ Apu Diyus. Dakayu, madi nu met gabay nga ipateg ya kinapudnu. Ket dito mayat nga gennung nga mangipateg, madi nu da met palubusan,” kunen na. 53 Ket pumanpanaw nge̍ Je̍sus ito baley yin. Ket dito manursuru iya Linteg se̍ dito Parisiyu, nakaunget da nga unay e̍ Je̍sus itun. Ket adu ya nisalsaludsud da e̍ Je̍sus nga pangsintir da igina, 54 ta sinapsapul da ya ikagi na nga pangpabasulan da kuma igina. 1 Ket itun, rinibu met diya toltoley nga naur-urnung, ket naggiginnudel da mettin ka sacsaka da gapu iya kaadu da. Ket iya imatang didi nga toltoley, nagkagi nge̍ Je̍sus itun, nangruna kadito adalan na, nga kinunen na, “Annadan nu ngarud ya panaginnanacman diya Parisiyu, nga maiyarig ka pangpablad nga uwed igida. 2 Ngem orey agten iyan ita ya ugali da, ket tutu met nga maiparangarang nad diya amin nga palimed ita, se̍ maipakaemmu nad met diya amin nga madi naipadlaw ita. 3 Ket diya kinagi nu nga sililimed iya gicbet, ket magicna nad diya toltoley iya wada. Se̍ orey diya niyasasim nu iya uneg niya nakagiset nga kuwartu, ket maiwaragawag nad manipud iya tuctuc diya babaley.” 4 Ket kinunen manin ne̍ Je̍sus, “Gagayyem ku, bekken kuma nga diya mabalin nga mangpatey ngas iya beggi ya kansing nu, ta beggi yas ya patingga niya mabalin da nga pirdiyen. 5 Ngem ibagac dakayu ya kansing nu kuma nga gennung, ket itu nge̍ Apu Diyus. Ta e̍ Apu Diyus, bekken nas nga pumatey ya mabalin na, no di lugud uwed pe̍ igina ya turay nga mangipisuc ka impiye̍rnu. Ngarud, igina kuma ya kansing nu. 6 “Panunuten nu pe̍ yani: Diya sibud nga lignes, malaku da met ka duwa nga pisus ngas ya lima. Ngem orey e̍teng ya pateg da, awan madi laglagipen ne̍ Apu Diyus igida. 7 Ket no dakayu, orey ya bilang mettas diya ebbuc nu, emmu na met pe̍. Dikad pe̍ madi kayu lugud mansingin, ta napatpateg kayu met ngem iya orey adu nga lignes,” kunen na. 8 Ket kinunen manin ne̍ Je̍sus, “Pudnu met nga amin nga mangipakaemmu nga siaannamung iya imatang diya toley iya pannakitipun da iyaken, ket siaannamung nad met nga ipakaemmu niya Anac nga Naipatoley iya imatang diya anghe̍le̍s ne̍ Apu Diyus ya pannakitipun na kadiyan nga toley. 9 Ngem ya mangipakaemmu iya imatang diya toley nga di nac kanu annamunganin, ket maipakaemmu nad met iya imatang diya anghe̍le̍s ne̍ Apu Diyus nga madic pe̍ annamungan nga pulusin. 10 “Ket ya orey nagan na nga agkagi ka maikuntra iya Anac nga Naipatoley, mabalin pekkem nga mapakawan. Ngem ya agkagi ka dake̍c nga maikuntra iya Ispiritu Santu, pulus nga madi mapakawan. 11 “Ket no tacmen dakayu gapu iyaken, se̍ dakayu ipasangu kadiya pangpangulu niya gigimungan, winno kadiya kustisiya winno kadiya agtuturay, madi kayu madanagan no nagan ya isungbat nu kuma nga mangikalinteggan iya beggi nu, winno nagan kuma ya ikagi nu. 12 Ta iyan mettas nga kanitu, isuru nakayu nad ya Ispiritu Santu no nagan ya kagiyen nu,” kunen na. 13 Ket itun, uwed isa nga lalaki nga nailauc kadiya toltoley, ket kinunen na e̍ Je̍sus, “Mistru, ibagam kay e̍ kabsat ku nga lalaki, ta ibingayan nac kuma ngarud iya tawid min,” kunen na. 14 Ket kinunen ne̍ Je̍sus ito lalaki, “Ape̍? Bekken met nga iyaken ya naisaad nga mangeddeng winno mangbingay iya tawid nu,” kunen na. 15 Ket nituluy ne̍ Je̍sus nga kinunen igida nga aminin, “Agannad kayu ngarud, nga madi kayu mairaman ka orey nagan na nga kita kinaagum. Ta kinapudnu na, ya kaipapennan niya biyag niya toley, bekken met nga maigapu iya kinaadu niya sanicwa na,” kunen na. 16 Ket nagpangngarig nge̍ Je̍sus nga kinunen na manin igida, “Uwed isa nga bacnang nga nawadwad ya maapit kadiya laplapug na. 17 Itu nga kinunen na iya lemlemmet na, ‘Kumaan na ngarudin? Ta awan met umanay nga pagipunduwac iya apit kun. 18 Ay, agten idi met ya wanglec kun: Ipaakas ku diya sarusar kun, ket mangpabangun nac ka dacdackel nga pangipunduwac iya apit ku se̍ diya duduma nga sanicwac. 19 Ket iya agten iyan, makunec nad iya beggic kun, nga nagasat tac, ta adu met ya naipunduc kun, ket makaanay nga usarec ka adu nga dagun. Mabalin ku ya aginana ngin. Mangmangan, agin-inum, se̍ agragsakac ngarudin,’ kunen na iya lemlemmet na. 20 “Ngem e̍ Apu Diyus, kinunen na ito bacnang, ‘Kurang latta met ya pannakaawat mu! Ta ita mettas nga gabi, matey kan. Ket iya agten iyan, amin didi nga inurnung mu, bekken met nga ikew nad ya makin-kuwa ngin,’ kunen na.” 21 Ket kinunen manin ne̍ Je̍sus, “Agten ngarud iyan ya pagbanagan niya toley nga agpundu ngas ka kinabacnang na idi nga lubung, ngem awan maibilang nga kinabacnang na iya imatang ne̍ Apu Diyus,” kunen na. 22 Ket kinunen ne̍ Je̍sus kadito adalan na, “Dikad pe̍ idi ngarud ya ibagac dakayu: Madi kayu kuma nga pakadanagan ya pagbiyag nu, nga agten no nagan ya kanen nu, se̍ madi kayu kuma pe̍ pakadanagan ya beggi nu, nga agten no nagan ya pagkawwes nu. 23 Ta bekken nga didi ya kapatgan, no di lugud napatpateg met ya biyag ngem kadiya makan, se̍ napatpateg met ya beggi ngem kadiya lupluput. 24 Kaspagarigan, panunuten nu kuma nga nalaing diya gayang. Madi da met agmula winno agapit, se̍ awan pagipunduwan winno sarusar da. Ngem orey agten iyan, pakanen met ne̍ Apu Diyus da. Ket dakayu, napatpateg kayu met nga unay iya imatang na ngem kadiya sibsibud! 25 “Ngarud, awan sirsirbi niya panagdanag, ta awan met toley nga makapadeddu iya biyag na, orey no is-isa ngas nga uras, gapu ngas ka panagdandanag na. 26 Ket gapu ta awan kabaellan nu iya agten iyan nga tekkut ngas nga banag, ape̍ nga idanag nu pekkem diya duduma nga pakasikuran nu? 27 “Kaspagarigan manin, panunuten nu pe̍ nga nalaing ya panagdackel diya napaw-is nga belbellad ruut. Madi da met agtartarabaku winno agab-abel. Ngem kinapudnu na, orey to Ari Sulumun nga napalaus ya kinabacnang na itun, awan met latta pagkawwes na nga maipada iya kapaw-is niya orey nagan na kadiyan nga bellad. 28 Ket agten iyan ngarud ya arig nga panangkawwes ne̍ Apu Diyus kadiya rucruut iya away. Ruut ngas nga e̍teng ya pateg da, ta orey uwed da ita nga sibibiyag, ket maidungsu da nad ngas met no damlagin. Ket no agten iyan ya kinalaing niya arig nga panangkawwes ne̍ Apu Diyus kadiya rucruut, di ngarud nangnangruna ya panangisagana na ka pagkawwes nu? Paya ngin, nakapsut ngas met ya panamati nu! 29 “Madi kayu kuma ngarud madanagan nga mangpanpanunut no awac ya pamettan nu ka kanen se̍ inumen nu. 30 Bay-an nu ngarud ya agten iyan nga panpanunut, ta amin diya agten kadiyan nga kasapulan toley, itu met diya panpanunuten nga pe̍yeng diya uwed idi nga lubung nga di makaemmu e̍ Apu Diyus. Ngem no dakayu, emmu met niya Ama nu nga masapul nu diyan. 31 Itu nga diya banbanag maipanggep iya panangituray na, itu kuma nga gennung ya panpanunuten nu. Ket iya agten iyan, mae̍cdan kayu pe̍ yin kadiyan nga kasapulan nu.” 32 “Dakayu nga tekkut nga bungguy ku, madi kayu kuma mansing. Ta ya Ama nu, magustuwan nakayu met pe̍ nga pagturayen iya pagiturayan na. 33 “Itu nga ilaku nu diya sanicwa nu, ket ya paglakuwan nu, ikaasi nu kadiya napanglaw. Ta ipateg nu kuma ya pagpunduwan nga madi marukup, nga itu ya pagurnungan enna langit ka kinabacnang nga madi macsayan. Ket madi pe̍ makalnec antuni diya mannanakew, se̍ awan pe̍ mabucbuc antuni. 34 Ya nailangitan nga kinabacnang kuma ngarud ya ipateg nu, ta no awac ya edyan niya kinabacnang nu, itu pe̍ ya panpanunuten nu nga pe̍yeng.” 35 “Masapul nga sisasagana kayu, nga arig nga toley nga pe̍yeng nga sikakawwes ka luput nga para wangel, se̍ sisisibet ya dilag na. 36 Ta arig kayu kuma nga diya tagabu nga nibati niya amu da nga nawe̍ nakipakalun. Ket sinanama da nga padpadaanan ngarud ya amu da, tasun no sumpuc nga agtogtogin, sigida nga ilukat da ya ruwanganin. 37 Ket maragsakan ngarud met diya tagabu, no madatngan niya amu da nga silulukag da. Ta pudnu met nga no agten iyan ya madatngan niya amu da, igina nga gennung ya agkawwes ka luput nga para wangel lin, nga arig nga tagabu, ket patugawen na diya tagabu na iya panganan. Ket igina mettasin ya agsirbi igidan. 38 Ket no tengnga niya gabi winno parbangun ya idadateng niya amu da, maragsakan ngarud diya silulukag pekkem nga tagabu nga agpadpadaan pekkem iya amu da! 39 “Ket panunuten nu kuma pe̍ yani: No naemmuwan kuma niya makin-kuwa iya isa nga baley to uras nga umbe̍t ya mannanakew, madi na ngarud nipalubus nga takawan nito mannanakew ya baley na. 40 Ket no dakayu met pe̍, masapul nga sisasagana kayu. Ta ya Anac nga Naipatoley, umbe̍t nad pe̍ iya uras nga pagpagarupen nu nga di pekkem nadatngan,” kunen na. 41 Ket kinunen ne̍ Pe̍dru e̍ Je̍sus, “Apu, dacdakami ngas kadi ya pangiturungam iyan nga pangngarig, winno amin diya toltoley?” kunen na. 42 Ket kinunen niya Apu, “No nagan kuma ya maibilang nga mapagtalkan se̍ nasirib nga mangsingen iya baley niya amu na, ket igina mettas ya pangitalkan niya amu na nga makaemmu kadiya pada na nga agsirsirbi iya baley niya amu na, tasun igina ya mangbingay ka kanen niya tunggal isa igida kada kustu nga uras na. 43 Ket maragsakan ngarud yan nga tagabu no madateng niya amu na nga agten iyan nga tutu ya wangwanglen na. 44 Ket pudnu met nga ya agten iyan nga mapagtalkan nga tagabu, isaad nad niya amu na nga igina ya makaemmu win kadiya amin nga sansanicwa na. 45 “Ngem kaynun no kunen niyan nga tagabu iya lemlemmet na nga, ‘Mabayag pekkem nga sumpuc ya amuc,’ kunen na, se̍ pagdamdamsakan na ngas mettin diya pada na nga tagabu, lalaki man winno babey. Ket yan nas mangmangan se̍ agin-inum nga age̍ng-e̍nglew ya wanglen na. 46 Ket ya mapasamac iya agten iyan nga tagabu, pagamwan na ngas nga sumpuc ya amu na iya algew nga madi na ipagpagarup nga idadateng na, winno iya uras pe̍ nga madi na emmu. Ket dusaen ngarud niya amu na, ket ipababa na ya saad na, nga iraman na ngasin kadiya madi makaemmu nga agtungpal. 47 “Ket ya tagabu nga nakaemmu iya tarigagay niya amu na, ngem madi nakasagana winno madi na tinungpal to gabay niya amu na, madusa ngarud ka mame̍n-adu nga baut. 48 Ngem ya tagabu nga madi nakaemmu iya tarigagay niya amu na, se̍ nakaariman met ka tumutup nga pakadusaan na, ket madusa nad ngarud pe̍, ngem e̍l-e̍leng ngas ya baut na. “Ket no adu ya nae̍cde̍ iya isa nga toley, adu mettas ya nabaru nga manamnama nga gayat igina. Ket no adu ya nitalec diya toley iya isa nga pada da nga toley, ad-adu mettas ya manamnama da nga gayat nad igina,” kunen na. 49 Ket kinunen manin ne̍ Je̍sus, “Iyaken, inumbe̍t tac met nga mangipaay iya arig nga apuy nga mangpoor kadiya toltoley iya lubung ngi. Ket nabaru kunec no masibtan kuma ngin! 50 Ngem masapul nga malak-am mac pekkem ya panagsagabac nga arig nga pannakabautisar ku, ket awan met talnac agingga nga di pekkem matungpal yani iyaken. 51 “Mabalin nga ipagarup nu nga inumbe̍t tac tasun pagtutunusec kuma diya toltoley idi nga lubung. Ngem bekken met. Ta ya kinapudnu na, inumbe̍t tac idi nga lubung tasun bingabingayec diya toltoley. 52 Itu nga manipud ita, kaspagarigan no lima diya toley iya isa nga kabbalayan, mabingabingay da. Dikad diya tellu igida, kuntraen da nad met diya duwa. Ket dito duwa, kuntraen da met dito tellu. 53 Ngarud, mabingabingay ya pamilya, ta ya ama, kuntraen na ya anac na nga lalaki. Ket ya anac nga lalaki, kuntraen na pe̍ ya ama na. Ya ina, kuntraen na met ya anac na nga babey. Ket ya anac nga babey, kuntraen na pe̍ ya ina na. Ya katugangan nga babey, kuntraen na met ya manugang na nga babey. Ket ya manugang nga babey, kuntraen na met pe̍ ya katugangan na nga babey,” kunen na. 54 Ket kinunen pe̍ ne̍ Je̍sus kadiya toltoley, “No uwed masingen nu nga ulep nga gayat iya ellod, kunen nu met, ‘Ay, agudan no deddan!’ kunen nu, ket tutu met nga agudan no uwed agten iyan. 55 Ket no madlaw nu nga gayat iya abagatan ya belluut, kunen nu, ‘Dandani met ya timpu pudutin,’ kunen nu, ket tutu met. 56 Ngem ape̍ nga aginsisirib kayu? Emmu nu met ya mangilasin iya langa niya abac lawa se̍ ya lubung ngi, ngem ape̍ ngarud nga madi kayu malasin ya banag niya agdama nga timpu?” 57 “Ape̍? Di ngarud rumbeng no panunuten nu nga mona ya kustu nga mawangel nu kuma? 58 Ta kaspagarigan no uwed mangidarum ikew, se̍ manmanalan kayu nga mawe̍ iya pangukumanin. Di ngarud nabaru no arimanem amin nga kabaellam tasun agtunus kayu kuma no uwed kayu pekkem iya dalan, tasun madi naka kuma isangu iya kuis? Ta kaynun no iyawat naka ya kuis iya pulisiya, ket ya pulisiya, ibalud naka. 59 Ket no agten iyan, pulus nad nga madi ka makaruwar iyanin, agingga nga di ka mabayadan ya amin nga nikeddeng da. Ket awan pe̍ asi da ikew, orey no isa ngas nga siping,” kunen na. 1 Ket uwed pe̍ duduma nga toley antuni itun nga nangipadamag e̍ Je̍sus. Inistorya da ya maipanggep kadito iGalilya nga pinapatey ne̍ Gube̍rnadur Pilatu, ito madama da nga agidatdatun e̍ Apu Diyus. 2 Ket e̍ Je̍sus, kinunen na ngarud igida, “Kaynun no pagarupen nu nga agten iyan nga rigat ya napasamac kaditun nga iGalilya gapu ta ad-adu diya basul da ngem kadiya duduma nga iGalilya. 3 Ngem bekken met! Ta ya kinapudnu na, ket no madi kayu pe̍ agbabawi kadiya basbasul nu, mapukaw kayu nad pe̍ nga amin nga agten mettas igida. 4 “Agten pe̍ kadito natey nga sangapulu ket walu nga nagaboran ito natuwang to nangudu nga naipatdec ka Siluwe̍. Nagan ya ipagarup nu igida? Pagarupen nu kadi nga ad-adu diya basul da ngem kadiya duduma nga taga-He̍rusale̍m? 5 Bekken met! Ket pudnu met nga no madi kayu pe̍ agbabawi kadiya basbasul nu, mapukaw kayu nad pe̍ nga amin nga agten mettas igida.” 6 Ket nibaga ne̍ Je̍sus igida yani nga pangngarig: “Uwed mumulaan niya isa nga toley ka ubas. Ket uwed pe̍ iyan ya isa nga mula na nga kayu nga igus. Ket ito timpu nga panagbibisic igus, nawe̍ siningen nito toley no uwed bisic nan, ngem awan pulus nasmac na. 7 Ket kinunen na ngarud ito pagay-aywanen na ito mumulaan ka ubas, ‘Kad yani, tellu nga dagunin nga inumbe̍t tac agsapul ka bisic nidi nga kayu nga igus, ngem awan pekkem nasmac ku nga bisic na. Kelngem man nas lugudin, ta di pe̍ isu nga agamin iya taba niya ginet,’ kunen na. 8 “Ngem kinunen met nito agay-aywan, ‘Bay-an ta pekkem, Apu, orey ita ngas nga dagun. Ta korobac kuma ya le̍cbut na, se̍c payan ka bugasu. 9 Bareng no mamisic nad no sumunu nga dagunin. Ngem no madi latta nga mamisic, orey no ipacleng mu nad ngasin,’ kunen nito agay-aywan,” kunen ne̍ Je̍sus. 10 Ito name̍nsan nga Algew Ngilin, nangisursuru nge̍ Je̍sus iya isa nga gigimungan diya Hudyu. 11 Ket uwed isa nga babey iyan, nga sangapulu ket walu nga dagunin nga uwed kumkumpet nga mangpasakit igina. Ket to kumkumpet, pinagbalin na nga kubbu to babey, ket pulus nga madi makasikad ka natunung. 12 Ket ito nasingen ne̍ Je̍sus to babey, pinalbe̍t na, se̍ na kinunen igina, “Kabsat, malaingan kan iya sakit mun,” kunen na. 13 Ket nipatey ne̍ Je̍sus diya ima na ito babey, ket sigida met nga naucnat ya eddeg nan. Ket nidaydayaw ngarud nito babey nge̍ Apu Diyus. 14 Ngem ya pangulu nito gigimungan diya Hudyu, nakaunget tin, gapu ta nangagas nge̍ Je̍sus iya Algew Ngilin. Itu nga kinunen nito pangulu kadiya toltoley, “Uwed met ennem nga algew nga mabalin ya agwangel. Itu kuma diya algew nga umbe̍t kayu nga agpaagas, bekken lugud nga iya Algew Ngilin,” kunen na. 15 Ngem kinunen niya Apu igina, “Ape̍ kad nga aginlilinteg kayu? Ta orey iya tunggal isa dakayu, istimaren nu met diya ayam nu, orey no Algew Ngilin. Ta ukasan nu met ya baka winno asnu nu, nga iyalis nu manipud iya panganan na, tasun iturung nu iya papainuman. 16 Ket no idi nga babey nga kapututan mettas nito Abraham, sangapulu ket walu nga dagun mettin nga pinarparigat ne̍ Satanas. Di ngarud rumbeng nga mawayawayaan kuma yani nin iya pakarigatan na, orey no Algew Ngilin?” kunen na. 17 Ket dito gimurgura e̍ Je̍sus antuni, napaalyew da met nga aminin gapu ito kinagi na. Ket dito toltoley nga naggigicna, naragsakan dan gapu kadiya adu nga nakaskasdaaw nga inar-ariman ne̍ Je̍sus. 18 Ket itun, kinunen manin ne̍ Je̍sus, “No nagan kuma ya mayat nga kaiyarigan niya panangituray ne̍ Apu Diyus, winno nagan kuma ya mabalin ku nga pangiyarigan, ket agten idi: 19 Ya panangituray ne̍ Apu Diyus, maiyarig iya isa nga tekkut nga bukel niya kayu nga mustasa, nga nimula niya isa nga toley iya minuyungan na. Ket timubu to tekkut nga bukel, se̍ dimackel agingga nga nagbalin nga dackel nga kayu win, ket nagsucbutan met diya sibud diya sangsanga nan,” kunen na. 20 Ket kinunen manin ne̍ Je̍sus, “Idi pekkem ya mabalin ku nga pangiyarigan iya panangituray ne̍ Apu Diyus: 21 Arig pe̍ nga pangpablad nga nimet niya isa nga babey, nga nilauc na ka sangapulu nga salup nga are̍na. Ket pinablad na met amin nga nakailaukan na,” kunen na. 22 Ket nagtuluy nge̍ Je̍sus nga nagpa-He̍rusale̍m, ket nangisursuru kadiya nataliban na nga barbaryu se̍ purpuruc. 23 Ket uwed nagsaludsud igina nga kinunen na, “Apu, manmanu kadi diya toley nga maisalakan?” kunen na. 24 Ket kinunen ne̍ Je̍sus kadito aggigicna, “No diya toley nga maisalakan, ket maiyarig da iya umuneg ka ruwangan nga nailet. Ket dakayu, ikagumaan nu kuma ngarud ya umuneg iyan nga ruwangan. Ta ya kinapudnu na, adu nad diya mayat nga umuneg, ngem madi da nad met mabalinan. 25 Ta arig nga igiset nad niya akin-baley ya ruwangan nan. Ket no uwed kayu nad pekkem iya ruwar, maiyarig kayu met iya gasisikad nga agtogtogtog, nga kunen nu, ‘Apu, ilukat mu kay dakami ya ruwangan!’ “Ngem kunen na ngas nad dakayu, ‘Madi nakayu met em-emmu no taga-awac kayu.’ 26 “Ket iya agten iyan, kunen nu nad manin igina, ‘Kinasangsangu da ka met nga nangnangan se̍ nagin-inum itun, se̍ nangisuru ka met pe̍ enna ili mi,’ kunen nu nad met. 27 “Ngem kunen nad manin niya akin-baley, ‘Kunec ngarud nga di nakayu met em-emmu no taga-awac kayu! Umadeyyu kayu iyaken, dakayu nga managdacdake̍c!’ kunen na nad met. 28 Ket masingen nu nad nga uwed iya pagturayan ne̍ Apu Diyus to Abraham, Isaac, Hakub se̍ dito amin nga mammadtu. Ket agberrit se̍ agngaretnget kayu nad ngarud, ta dakayu, nalaskig kayu mettin. 29 “Ket uwed nad diya toley nga gayat iya daya, se̍ ellod, iya amyanan, se̍ abagatan. Ket makisangu da nad nga mangan iya pagiturayan ne̍ Apu Diyus. 30 Ket pudnu met nga uwed diya maibilang nga nababa ngas ita, nga maibilang nad met nga nadayawin. Ket uwed diya maibilang nga nadayaw ita, nga maibilang nad ngas met nga nababa ngin,” kunen na. 31 Ket iyan mettas nga kanitu, uwed da dimateng nga Parisiyu iya edyan ne̍ Je̍sus. Ket kinunen da igina, “Nabaru no pumanaw ka kuma idi nin, ta gabay naka nga patayen nge̍ Ari He̍rude̍s,” kunen da. 32 Ket kinunen ne̍ Je̍sus igida, “Mawe̍ kayu lugud ibaga iyan nga nasikap nga arig nga musang, nga madi pekkem nalpas ya gagarac ki. Ibaga nu ngarud igina nga maemmuwan na kuma nga ita nga algew se̍ no damlag pekkem, pagtalawec met diya sairu kadiya linuganan da, se̍ mangagas sac pe̍ kadiya agsakit. Ket iya maikatlu nga algew, malpas kun ya wangel kun. 33 Ngem ita nga algew se̍ no damlag se̍ no sangalawan, masapul nga ituluy ku pekkem ya pananalan ku. Ta bekken nga rumbeng nga mapatey ya isa nga mammadtu iya sabali nga lugar, no di yas enna He̍rusale̍m. 34 “Ay, dakayu nga iHe̍rusale̍m! Pakapateyyan met dito mammadtu ya siyudad nu. Ngarud, diya ibon dakayu ne̍ Apu Diyus, pakabatuwan da met ya siyudad nu. Mame̍npiga met nga gabay ku ya mangurnung kuma dakayu, nga arig nga panangsikuyup niya gaganac kadiya piyec na iya linung diya payac na. Ngem madi kayu met. 35 Dikad pe̍ itan, nabaybay-an lugudin ya siyudad nu. Ket pudnu met nga madi dac nad masingen nin, agingga iyan nga timpu nga panangibaga nu nga, ‘Madaydayaw ya agparang gapu iya turay niya Apu!’ kunen nu nad mettas,” kunen ne̍ Je̍sus. 1 Ket iya name̍nsan nga Algew Ngilin, nawe̍ nakipangan nge̍ Je̍sus iya baley niya isa nga pangulu diya Parisiyu. Ket sinicsiiman da nge̍ Je̍susin. 2 Ket itun, uwed iya sangu ne̍ Je̍sus ya isa nga lalaki nga inumbal. 3 Itu nga sinaludsud ne̍ Je̍sus kadito mamasirib iya Linteg, se̍ kadito Parisiyu nga kinunen na, “Nagan kad ya ipalubus niya Linteg tida? Mabalin kad ya mangpalaing ka agsakit iya Algew Ngilin, winno bekken?” kunen na. 4 Ngem madi da met negkim. Ket iya agten iyan, inicman ne̍ Je̍sus to inumbal nga lalaki, nga pinalaing na ngarud, se̍ na pinagawirin. 5 Kalpasan na, kinunen ne̍ Je̍sus igida, “Kaspagarigan, no uwed isa dakayu nga uwed anac na winno baka na nga nibaltug nga naipisuc iya isa nga bubun iya Algew Ngilin, di na ngarud sigidaen nga mawe̍ aunen, orey no Algew Ngilin?” kunen na. 6 Ket madi da emmu ya isungbat da igina maipanggep ito saludsud na. 7 Ket dito duduma nga naawis nga nakipangan ennan, nagpili da met ka nadayaw nga pagtugawan da. Ket gapu ta nadlaw ne̍ Je̍sus yan, kinagi na yani nga pangngarig kadito nagsasangu antuni: 8 “No uwed mangawis ikew nga mawe̍ makipakalun, ket mawe̍ ka, madi ka kuma agtugew iya pagtugawan nga naisagana para iya nadayaw nga toley. Ta kaynun no uwed pe̍ naawis nga nangatngatu ngem ikew ya saad na. 9 Ket no agten iyan, to nangawis dakayu nga duwa, umadenni nad ikew, nga kunen na, ‘Pangngaasim ta pagtugawen ta iyan yani nga toley,’ kunen na nad ikew. Itu nga mapaalyew ka nad ngarudin, ket kapilitan nga mawe̍ ka agtugew iya kanunumuwanin. 10 “Dikad pe̍ agten idi kuma ya wanglem: No maawis ka ka agten iyan, mawe̍ ka lugud agtugew iya kanumuwan nga pagtugawan. Ket iya agten iyan, no umadenni nad to nangawis ikew, kaynun no kunen na nad ikew, ‘Gayyem, we̍ ka ngarud agtugew iya nabarbaru nga pagtugawan,’ kunen na nad ikew. Itu nga maidaydayaw ka nad iya imatang diya kasangsangum. 11 Ta ya kinapudnu na, diya amin nga mangipadayaw iya beggi da, maipababa da nad met. Ngem ya agpakumbaba, maidayaw nad met nga gennung,” kunen na. 12 Ket kalpasan nito panagpangngarig ne̍ Je̍sus, kinunen na pe̍ ito Parisiyu nga nangawis igina, “No agariman ka kuma ka pangparagsac mu iya panaguudma winno pananggidam, bekken kuma nga diya gagayyem mu diya awisem, winno diya kakabsat mu, winno diya kakabagiyam, winno diya babacnang nga karrubam. Ta no igida ya awisem, mabalin daka nad met nga supapakan nga awisen. 13 Ngem no uwed iyawis mu nga pangparagsac, awisem lugud diya napanglaw, se̍ diya pukul, se̍ diya piley se̍ diya kulap. 14 Ket no agten iyan, nagasat ka ngarud, ta diya agten kadiyan nga toley, madi daka masupapakan. Masupapakan ka met nad no panagungar diya napalinteg nga toley,” kunen na. 15 Ket ito nagicna niya isa kadito nakisangu e̍ Je̍sus yan nga kinagi na, kinunen na met e̍ Je̍sus, “Nagasat ngarud ya toley nga makisangu nga makipangan nad iya pagiturayan ne̍ Apu Diyus!” kunen na. 16 Ket kinunen ne̍ Je̍sus igina, “Uwed isa nga toley nga nangisagana ka dackel nga pangparagsac nga panggidam, ket adu nga toley diya inawis na. 17 Ket ito uras nito pangparagsac nga panggidamin, nibon na ngarud ya tagabu na nga mawe̍ agibaga kadiya naawis nga kunen na, ‘Umbe̍t kayun, ta naisagana nga aminin,’ kunen nito naibon nga tagabu. 18 “Ngem dito naawis, nagpapada da nga amin nga nagpambar. Kinunen met niya isa ito tagabu, ‘Ngimina ngac met ka day-as, ket masapul nga mawe̍ yac singen. Dispinsaren dac ngasin a, ta madi yac makalbe̍t,’ kunen na. 19 “Ket kinunen met nito sabali, ‘Ngimina ngac met ka sangabakid nga baka, ket mawe̍ yac ipadas da. Dispinsaren dac ngasin a, ta madi yac makalbe̍t,’ kunen na. 20 “Ket uwed manin sabali nga nagkunen nga, ‘Kaas-asawac met, itu nga madi yac makalbe̍t,’ kunen na. 21 “Ket to tagabu, nagawir ngarudin, se̍ nibaga na amin didi iya amu na nga nangisagana ito panggidam. Ket ito nagicna nito amu na, nakaunget ngarud, ket nagbilin manin ito tagabu na, nga kinunen na, ‘Alistuwam ya mawe̍ kadiya kalkalsada se̍ daldalan iya ili yin, ket e̍lbe̍t mu idi diya napanglaw, diya pukul, diya kulap se̍ diya piley,’ kunen na. 22 “Ket iya di nabayag, uwed manin to tagabu, ket kinunen na, ‘Apu, natungpalin to bilin mu, ngem uwed pekkem mas pagyanan iya panganan,’ kunen na. 23 “Ket iya agten iyan, kinunen manin nito amu ito tagabu na, ‘Mawe̍ ka iya ruwar niya ili yin kadiya daldalan se̍ kadiya pacpakarsu, ket pilitem ngarud diya toley nga umbe̍t, tasun mapnu kuma ya baley ku wi. 24 Ta dito nona nga inawis ku nga madi inumbe̍t, pudnu met nga awan pulus igida ya makaraman iya nisaganac,’ kunen na.” Itu yanin to pangngarig ne̍ Je̍sus. 25 Ket ito nituluy ne̍ Je̍sus to ipeppen na, pudnu ya kaadu diya toley nga mibulubulun igina. Ket nagbaliwag nga nangsangu igida, nga kinunen na, 26 “Ya mayat nga makitipun iyaken tasun agbalin nga pasurut ku, madi met mabalin, malacsid no ipangpangruna na nga mona ya ayat na iyaken ngem iya ayat na iya ama na, se̍ iya ina na, iya asawa na, se̍ kadiya anac na, kadiya kakabsat na, se̍ orey iya mismu nga beggi na mettas. 27 Se̍ madi pe̍ makapagbalin nga pasurut ku ya orey nagan na nga madi mangitured iya arig nga panangagtu na iya krus na nga pakailansaan na mettas, tasun sumurut iyaken. 28 “Agten iyan ngarud, ta kaspagarigan no uwed dakayu ya mayat nga mangbangun ka nangudu nga maipatdec nga torre̍. Di na ngarud panunuten pekkem nga mona ya magastu na iya panangibangun na, tasun maemmuwan na no umdas mettas ya kuwarta na nga mangleppas iya ipatdec na? 29 Ta nad no nalpas na ya pakaisaadan na, kaynun no madi na kabaellan nga ilpasin. Itu nga amin nad diya makasingen iyan, igalgalec da met, 30 nga kunen da, ‘Nakapatdepatdec ngas ya toley nga iyan ka di na met kabaellan nga leppasen,’ kunen da nad met. 31 “Kaspagarigan manin no ya isa nga ari, nga uwed sangapulu nga ribu nga suldadu na. Ket no mawe̍ na kuma sabten nga gubaten ya sabali nga ari nga uwed met duwa nga pulu nga ribu nga suldadu na nga umbe̍t mangraut ito isa nga ari, di na ngarud panunuten pekkem nga mona no kabaellan na nga kagubat to umbe̍t nga ari? 32 Ket no mailasin na nga madi na nga kabaellan nga kagubat, mangibon ngarud ka mawe̍ sumabet iya umbe̍t nga ari no deyyu pekkem, tasun emmuwen na no kumaan ngata niya panagtunus da. 33 “Ket iya agten iyan, maawatan nu kuma nga awan makapagbalin nga pasurut ku, malacsid no panawan na diya amin nga sansanicwa na.” 34 “Ya asin kaspagarigan, ket napateg ngarud ya asin. Ngem no naipac ya silem nan, kumaan ngarud niya panangpasilem manin iyan nga asin? 35 Ket awan sirbi na nga mangpataba iya ginet, orey no mailauc ka bugasu win, itu nga itemsit ngas diya toley yin. “Dakayu nga uwed pannakaawat na, tandaanan nu kuma ngarud yanin,” kunen na. 1 Ket ito name̍nsan, adu dito agsingsingir ka buis se̍ dito naibilang nga managbasul nga nawe̍ imadenni e̍ Je̍sus, tasun aggigicna da iya kagkagiyen na. 2 Ket ito nasingen dito Parisiyu se̍ dito manursuru iya Linteg yan, nagtanabotob da maipanggep e̍ Je̍sus, nga kinunen da, “Ibulun met nidi nga toley diya managbasul, se̍ kasangu na da pe̍ nga mangan!” kunen da. 3 Itu nga kinagi ne̍ Je̍sus igida yani nga pangngarig: 4 “No uwed kuma sangagasut nga karne̍ru niya isa dakayu, se̍ napukaw ya isa, nagan ngata ya wanglen niyan nga toley? Di na ngarud panawan diya siyam nga pulu ket siyam nga karne̍ru iya pagar-araban da, se̍ na mawe̍ sapsapulen ya napukaw agingga nga masmac na? Ket tutu met! 5 Ket no nasmac nan, bugtungen na nga iyawir nga siraragsac. 6 Ket no sumpuc iya baley na, awisen na met diya gagayyem se̍ karruba na, ket kunen na igida, ‘Makipagragsac kayu kuma iyaken nin, ta nasmac ku mettas to napukaw nga karne̍ruc kun,’ kunen na. 7 “Ket pudnu nga agten pe̍ iyan ka langit. Ta no uwed isa nga toley nga managbasul nga agbabawi, dacdackel pekkem ya anggem diya nailangitan gapu iyan nga toley, orey no is-isa ngas, ngem iya panaganggem da gapu kadiya siyam nga pulu ket siyam nga nalinteg nga toley nga madi kanu makasapul ka panagbabawi.” 8 “Kaspagarigan pe̍ no uwed isa nga babey nga uwed kuwarta na nga sangapulu nga diplata. Ket no mawagac na ya isa, nagan ngarud ya wanglen na? Manibet ngarud ka dilag, ket sagadan na ya baley na nga sipapasnec nga mangsapsapul agingga nga masmac na. 9 Ket no nasmac nan, ayaban na ngarud diya gagayyem na se̍ diya karruba na, ket kunen na, ‘Makipagragsac kayu kuma iyaken nin, ta nasmac ku mettasin to nawagac ku nga diplatac,’ kunen na. 10 “Ket pudnu met nga agten pe̍ iyan ya anggem diya anghe̍le̍s ne̍ Apu Diyus gapu iya orey isa ngas nga managbasul nga agbabawi,” kunen na. 11 Ket kinagi pe̍ ne̍ Je̍sus yani nga pangngarig: “Uwed duwa nga lalaki nga anac niya isa nga toley. 12 Ket ya inaudi, kinunen na iya ama na, ‘Ama, e̍cde̍m iyaken ya tawid kun,’ kunen na. Ket biningay ngarud niya ama da ya sanicwa na, ket ne̍cde̍ na igida ya bingay niya tunggal isa. 13 Ket ito di nabayag, nilaku met nito inaudi ya amin nga bingay na, se̍ pimanawin. Nitarey na amin nga naglakuwan na, nga nawe̍ ka deyyu nga pagiliyan. Ket binusbus na met antuni ya amin nga kuwarta na ka kinadarusudus nga panagbiyag. 14 “Ket ito nabusbus nito inaudi ya amin nga kuwarta nan, uwed met nakaru nga panagbisin iyan nga pagiliyan. Ket iya agten iyan, awan ngarud pagbiyag nan. 15 Itu nga nawe̍ nagpatagabu iya isa nga umili iyan nga pagiliyan. Ket to umili, nibon na nga mawe̍ agpakan ka abuy iya pakarsu na. 16 Nawe̍ ngarud, ket gapu iya bisin na, ke̍lugan na ya mangan kuma pe̍ yin iya kanen abuy. Ket kackaasi ngarud ya kasasaad nan, ngem awan met mangaasi nga mangpakan igina ka orey nagan na nga makan. 17 “Ket ito nakalagip mettas, kinunen na iya lemlemmet na, ‘Enna baley, orey diya mangmanglu e̍ Ama, agsubsubra met ya kanen da. Ngem iyaken nga gennung, uwed dac idi nga matmatey ka bisin. 18 Pumanaw wac lugud idi nin, ket sumoli yac e̍ Ama ngin. Ket kagiyec nad igina nga, “Ama, nakabasul lac ngarud e̍ Apu Diyus se̍ ikew. 19 Madi yac maikari nga maibilang nga isa nga anac mun. Ibilang nac kuma ngas nga isa nga mangmanglu ikew win,” kunec nad,’ kunen na. 20 “Ket pimanaw ngarud iyanin, nga nagawir iya edyan niya ama na. Ket ito deyyu pekkem iya baley da, nasingen nin niya ama na, ket naasiyan met igina. Nanagtag ngarud ya ama na nga nawe̍ simabet igina, ket inarakup na se̍ inagkan na. 21 “Ket kinunen nito anac, ‘Ama, nakabasul lac ngarud e̍ Apu Diyus se̍ ikew. Madi yac maikari nga maibilang nga isa nga anac mun,’ kunen na. 22 “Ngem to ama na, nagbilin ngarud kadiya tagabu na nga kinunen na, ‘Gawaan nu nga e̍lbe̍t ya kapaw-isan nga sutana, ta ikawwes nu igina! Pasingsingan se̍ sapatusan nu pe̍ yin! 23 Se̍ kayu mawe̍ alac to napalucmeg nga urbun baka, ket partiyen nu, ta sidaen tida nga agraragsac. 24 Ta nibilang ku itun nga natey ya anac ku nga idi nin, ngem uwed mettas nga sibibiyag. Napukaw itun, ngem nasmac mettasin,’ kunen na. Ket rinugiyan da ngarud ya nagraragsac. 25 “Ngem to inauna nga anac, uwed itun iya laplapug da. Ket ito agawirin, nga umad-adenni iya baley dan, nakagicna met ka uni diya matukar, ket arig nga uwed agsasallip. 26 Ket inayaban na ya isa kadito eb-ebbonen, se̍ na inemmu no nagan ya wangwanglen da. 27 Ket to eb-ebbonen, nibaga na ito inauna nga anac, ‘Sinumpuc ya adi mun. Ket e̍ amam, nagpaparti ka pinalucmeg na nga urbun baka, gapu ta sinumpuc igina ya adim nga nakaradkad pekkem,’ kunen na. 28 “Ngem to inauna, nakaunget mettin, ket madi met nagtarus iya baley dan. Itu nga nawe̍ ya ama na nga nangalayu iginan tasun iyan lumnec kuma ngin. 29 Ngem kinunen na iya ama na, ‘Singem kad met, ta piga nga dagunin nga nagsirsirbi yac ikew, ket awan pekkem nibilin mu iyaken nga madi yac tinungpal. Ngem iyaken, awan met pekkem ne̍cde̍m iyaken tasun agraragsac kami diya gagayyem ku, orey no urbun ngas kuma kalding. 30 Ngem ita, apaman nga sinumpuc ya anac mu nga iyan nga nangbusbus met kadito sansanicwam gapu was kadiya huste̍s, ket nipartiyam mettin ka urbun baka nga pinalucmeg mu!’ kunen na. 31 “Ket kinunen niya ama na igina, ‘Anac ku, pe̍yeng ka met nga agedyan iya baley tida. Ket amin nga sanicwac, kuwam met pe̍ yin. 32 Ngem ita, di met aya rumbeng no agragsac tida se̍ agyaman? Ta ya adim nga idi, nibilang tida nga natey yin, ngem uwed mettas nga sibibiyag. Napukaw dactida itun, ngem nasmac mettasin,’ kunen na.” 1 Ket nagkagi pe̍ nge̍ Je̍sus kadito adalan na, nga kinunen na, “Uwed isa nga bacnang nga uwed pagay-aywanen na kadiya sansanicwa na. Ket ya napasamac, naibaga ito bacnang, nga busbusen kanu nito agay-aywan diya naitalec igina. 2 Dikad pe̍ pinalbe̍t ngarud nito bacnang to pagay-aywanen na, ket kinunen na igina, ‘Ape̍ nga uwed nadamag ku maipanggep ikew? Ala! Ipasingem iyaken nin diya listaan dito amin nga nitalec ku nga sansanicwac ikew, ta di naka met pagaywanen nin,’ kunen na. 3 “Ket to agay-aywan, kinunen na iya lemlemmet na, ‘Nagan ngarud nad ya mabalin ku nga tarabakuwen nin? Ta ipac ne̍ amuc ya saad ku nga agay-aywanin. Ket di yac met ngarud kabaellan ya agtarabaku ka ginet, se̍ malyew wac met pe̍ ngarud nga makipalpalimus. 4 Ay, emmuc kun ya mayat nga wanglec, tasun uwed da nad mangikobung iyaken no maipakac nad iya saad ku wi nin,’ kunen na iya lemlemmet na. 5 Ket rinanta na ngarud nga palbe̍ten dito amin nga nakautang ito amu na, ket kinunen na ito nona nga nakautang, ‘Piga to utang mu e̍ amuc?’ kunen na. 6 “‘Sangagasut nga burnay nga lana ulibu,’ kunen nito nakautang. “Ket kinunen nito agay-aywan, ‘Ne̍, alac mu ya listaan nito utang mun. Alistuwam, ta agtugew ka nga agsurat ka sabali, ket lima nga pulu wasin ya isurat mun,’ kunen na. 7 “Ket kinunen na met iya sabali nga nakautang, ‘Ket ikew, piga met to utang mu tun?’ kunen na. “‘Eppat nga pulu nga kaban nga beggas trigu,’ kunen na. “Ket kinunen nito agay-aywan, ‘Ne̍, alac mu ya listaan nito utang mun. Agsurat ka ka sabali yin, ket tellu nga pulu ket duwa nga kaban nasin ya isurat mun,’ kunen na. 8 “Ket ito naemmuwan nito amu to winangel nito nasikap nga pagay-aywanen na, dinayaw na met, ta nasirib nga tutu. “Ngarud, agten pe̍ iyan ita nga timpu. Ta diya toley nga agpaay kadiya banbanag ita nga timpu, nasirsirib da met ngem kadiya naibilang nga anac niya wada, iya panangirimidyu da maipanggep kadiya pada da ita nga timpu. 9 Ket pudnu met nga masapul nga agpautang kayu gapu iya panangikaasi nu iya agten iyan nga nailubungan nga kuwarta, tasun adu kuma diya gagayyem nu. Ta iya agten iyan, no malabes nad ya sirbi niyan nga kuwarta ngin, uwed da latta mangiyuneg nga mangsarabu dakayu enna agnanayun nga pagedyanan. 10 “Ket ya toley nga mapagtalkan ka e̍teng ngas nga maitalec igina, mapagtalkan met pe̍ no maitalec ya adu igina. Ket ya madi mapagtalkan ka e̍teng ngas nga maitalec igina, madi pe̍ mapagtalkan ka adu. 11 Ket iya agten iyan, no madi kayu matalec kadiya kukuwa nga nailubungan, madi kayu ngarud met nga matalec kadiya pudnu nga kinabacnang. 12 Ket no madi mabalin nga maitalec dakayu ya kukuwa niya sabali, madi ngarud met pe̍ nga maitalec dakayu diya agbalin nga mismu nga kukuwa nu mettas. 13 “Ket panunuten nu pe̍ nga no ya tagabu, madi met mabalin nga duwa ya pagsirbiyan na. Ta no duwa ya amu na, guraen na met ya isa, ket ayaten na nga gennung ya isa. Winno patgen na ya isa, ket kalucsew na nga gennung ya isa. Ngarud, no dakayu, madi met mabalin nga agpaay kayu e̍ Apu Diyus se̍ agpaay kayu pe̍ iya panangipateg ka kuwarta,” kunen na. 14 Ket ito nagicna dito Parisiyu yan nga kinagi ne̍ Je̍sus, inuyaw dan, gapu ta mangipatpateg da met nga tutu ka kuwarta. 15 Ket kinunen ne̍ Je̍sus igida, “Dakayu, ket agpammarang kayu met nga arig nga nalinteg iya imatang diya toley. Ngem emmu met ne̍ Apu Diyus ya tutu nga uwed iya lemlemmet nu. Ta ya ibilang diya toley nga napateg, ibilang met nga gennung ne̍ Apu Diyus nga nakar-aryec. 16 “Ya naisurat iya Bibliya, nga Linteg nito Muyse̍s se̍ diya kagkagi dito mammadtu itun, ket agpaay agingga ngas ito timpu nito Juan nga Mammautisar. Ngem manipud iyan nga timpu, ya Makaparagsac nga Damag maipanggep iya panangituray ne̍ Apu Diyus ya maikaskasaba ngin. Ket makisinsinne̍let ngarudin diya toltoley tasun mairaman da kuma iya panangituray ne̍ Apu Diyus. 17 Ket pudnu met pe̍ nga nalaclaka ya pannakapukaw kuma niya abac lawa se̍ ya lubung ngem iya pannakaipac niya pateg niya orey isa ngas nga tulnec kadito naisurat iya Linteg ne̍ Muyse̍s. 18 “Ya lalaki nga mangiyadi iya asawa na, se̍ manin mangasawa ka sabali, ket maibilang nga makabasul ka basul nga pannakitipun ka bekken na nga asawa. Ket agten pe̍ nga ya lalaki nga mangasawa ka babey nga niyadi yin niya asawa na, maibilang pe̍ nga makabasul ka basul nga pannakitipun ka bekken na nga asawa,” kunen ne̍ Je̍sus. 19 Ket kinunen manin ne̍ Je̍sus, “Uwed isa nga bacnang itun nga pe̍yeng nga nakakawwes ka agkakangina nga luput nga biyule̍ta se̍ line̍n. Se̍ inalgew nga mangan, ket sinanam-ay nga agten met iya agpunsiyunin. 20 “Ket ito laskig niya ruwangan niya baley na, uwed isa nga napanglaw nga toley nga naipen nga naipaida antuni, nga agnagan ka Lasaru. Ket ya beggi na, nasanap met ka talingu. 21 Me̍lug to Lasaru nga mangan kuma orey ngas no iya mucmuc nga miterkag nga gayat iya lamisaan nito bacnang. Ket bekken nas pe̍ nga iyan, ta nawe̍ met pe̍ dine̍lde̍lde̍lan diya asu diya taltalingu na. 22 “Ket ya napasamac, natey to panglaw. Ket nimet diya anghe̍l, se̍ da nipaabay ito Abraham, nga itu to pakaliwliwaan nito Lasaru enna pennan diya natey. Ket natey met pe̍ to bacnang, ket naitamen ngarud. 23 Ket to bacnang, uwed itun iya pagtuukan na ka Hade̍s, enna pennan diya natey. Ket rigat ngas met ya malak-aman na antuni. Ket limangad nga nasingen na nge̍ Abraham ka deyyu, ket uwed met nge̍ Lasaru iya abay na. 24 Ket kinunen nito bacnang nga nipkaw, ‘Ama nga Abraham, kaasiyan nac kay! Pangngaasim ta ibon mu kay nge̍ Lasaru nga mangisewsew iya kurimeng na iya danum, se̍ na umbe̍t kuma lespen ya dilac ki. Ta napalaus ya rigat ku gapu idi nga apuy,’ kunen na. 25 “Ngem kinunen ne̍ Abraham, ‘Ay, anac ku, lagipem mas nga ito sibibiyag ka pekkem, naglak-am ka met ka nakaay-ayu nga nanam-ay nga banbanag. Ngem e̍ Lasaru nga gennung, karigatan nga banbanag ngas met to nalak-aman na itun. Ngem ita, maliwliwa met idi nin. Ket ikew met ya agrigrigatin. 26 Se̍ bekken nas nga iyan, ta uwed met nagbaettan tida nga nawaya, tasun diya toley idi nga mayat nga mawe̍ kuma iyan, madi da met makalasat. Ket diya uwed iyan, madi da met pe̍ makalasat nga umbe̍t idi nga edyan mi,’ kunen na. 27 “Ket kinunen nito bacnang, ‘No agten iyan ngarud, Ama nga Abraham, pangngaasim kay ta ibon mu nge̍ Lasaru enna baley ne̍ amac, 28 ta uwed da pekkem lima nga kakabsat ku nga lalaki antuni. Ibon mu kay nge̍ Lasaru nga mawe̍ mangipakaemmu igida iya kinapudnu, tasun bekken kuma nga idi nga pagtuukan ya pagtungpalan da pe̍,’ kunen na. 29 “Ngem kinunen ne̍ Abraham, ‘Uwed met igida ennan dito naisurat nga kagkagi ne̍ Muyse̍s se̍ dito mammadtu. Diyan kuma ya pakaemmuwan da nga ipangag dan,’ kunen na. 30 “Ngem kinunen nito bacnang, ‘Ama nga Abraham, madi da met ipangag ya agten iyan. Ngem no uwed kuma natey nga nagungar se̍ itu ya mawe̍ mangibaga igida, siguradu nga agbabawi dan,’ kunen na. 31 “Ngem kinunen ne̍ Abraham igina, ‘No madi da ipangag diya kagkagi ne̍ Muyse̍s se̍ dito kagkagi dito mammadtu, madi da met pe̍ mamati orey no uwed toley nga nagungar,’ kunen ne̍ Abraham,” kunen na. 1 Ket kinunen ne̍ Je̍sus kadito adalan na, “Siguradu nga uwed ngas mangsulisug ka toley. Ngem kackaasi nad lugud ya pagbanagan niyan nga toley nga pakaigapuwan niya panagbasul diya duduma. 2 Ta ya makaigapu ka panagbasul niya isa nga agten kadidi nga tekkut nga ebbing, nabarbaru lugud met para iyan nga pakaigapuwan niya panagbasul, no pagbanagan na kuma ya mabe̍sinan ya tengnged na ka takiyew, se̍ maitemsit ka baybayin. 3 Itu nga agannad kayu kuma ngarud! “Ket no uwed kabsat mu nga nakabasul ikew, mawe̍ ka ngarud balakadan. Ket no agbabawi, pakawanem ngarud. 4 Ket orey no mame̍npitu nga agbasul ikew iya unus niya isa nga algew, se̍ mame̍npitu met nga umbe̍t na kagiyen ikew, ‘Babawiyec kun,’ ket masapul met nga pakawanem,” kunen na. 5 Ket kinunen dito apustule̍s iya Apu, “Pabilgem kuma ngarud ya panamati mi,” kunen da. 6 Ket kinunen niya Apu, “No uwed e̍teng ngas nga panamati nu, nga orey maiyarig ngas iya katekkut niya bukel niya kayu nga mustasa, mabalin nu met nga bilinen yani nga dackel nga kayu nga sikumuru nga kunen nu, ‘Bagsutem ya beggim, ket imulam mettas iya baybayin,’ kunen nu, ket agtungpal met dakayu,” kunen na. 7 Ket kinunen manin ne̍ Je̍sus, “Kaspagarigan ta ya isa dakayu, ket uwed tagabu na nga pagar-araduwen na, winno pagay-aywanen na ka karne̍ru. Ket no sumpuc ya tagabu nga gayat iya nagtarabakuwan na, madi ka met kunen igina, ‘Kan, umbe̍t ka ngarud manganin.’ 8 Bekken ngarud nga agten iyan ya kunem igina, no di ka lugud kunen, ‘Iyutuwan nac ka panggidam ku, se̍ ka aglili, se̍ ka agsirbi iyaken bayat niya pannangan ku. Ket nad no nalpas sac kun, mabalin mu ya sumublat nga manganin,’ kunem. 9 “Agten iyan ngarud, ta madi met masapul nga agyaman ya amu iya tagabu na. Ta ya wangwanglen niya tagabu, ket panagtungpal na ngas met iya nibilin niya amu na igina. 10 Ket agten kayu kuma pe̍ iyan. Ta no natungpal nun amin nga naibilin dakayu, kunen nu kuma pekkem, ‘Bekken kami met nga nadayaw nga agsirsirbi, ta pagrebngan mi ngas met ya winangel mi,’ kunen nu kuma.” 11 Ket ito agpapen pekkem nge̍ Je̍sus enna He̍rusale̍m, nanalan iya nagbaettan niya Samarya se̍ Galilya. 12 Ket ito sumungsungadin iya isa nga baryu antuni, uwed da simabet igina nga sangapulu nga lalaki nga nakutel. Nagsardeng da ito nabay-at da pekkem mas e̍ Je̍sus, 13 ket nipkaw da e̍ Je̍sus nga kinunen da, “Je̍sus! Apu! Kaasiyan nakami kay!” kunen da. 14 Ket ito nasingen ne̍ Je̍sus da, kinunen na igida, “Mawe̍ kayu ipasingen diya beggi nu kadiya agsirsirbi iya paggigimunganin,” kunen na. Ket ito manmanalan da ngarud nga mawe̍ yin, nalaingan met to kutel dan. 15 Ket ya isa igida, apaman nga nasingen na nga nalaingan to kutel nan, simoli met ito edyan ne̍ Je̍susin, nga nip-ipkaw na ya panagdayaw na e̍ Apu Diyus. 16 Ket nagparintumeng ngarud iya sangu ne̍ Je̍sus nga siiiyaman igina. Ket iyan nga lalaki, iSamarya met. 17 Ket e̍ Je̍sus, kinunen na, “Bekken kad nga sangapulu to nalaingan tun? Ape̍ dito siyamin? 18 Ape̍ awan da nga gennung nga simoli nga agyaman e̍ Apu Diyus, malacsid iya gan-gannaet nga idi?” kunen na. 19 Ket kinunen ne̍ Je̍sus ito lalaki nga nalaingan, “Agsikad kan, ta mabalin mu ya mawe̍ yin. Nalaingan kan gapu iya panamatim,” kunen na. 20 Ket iya name̍nsan, uwed da Parisiyu nga nagsaludsud e̍ Je̍sus no nungey nga madatngan ya panangituray ne̍ Apu Diyus. Ket nisungbat ne̍ Je̍sus nga kinunen na, “Ya panangituray ne̍ Apu Diyus, bekken nga madatngan nga maibulun ka masingen nga pagilasinan. 21 Awan pe̍ mangunen nad nga, ‘Kad yani, uwed idi nin!’ winno kunen da nga, ‘Uwed ennan nin!’ Ta kinapudnu na, ya panangituray ne̍ Apu Diyus, ket uwed mettas dakayu,” kunen na. 22 Ket kinunen na kadito adalan na, “Umbe̍t nad ya timpu nga matoran kayu nga makadateng kuma iya timpu niya Anac nga Naipatoley, orey no malak-aman nu ya isa kuma ngas nga algew niyan nga timpu. Ngem pulus nga madi kayu nad pekkem malak-aman. 23 “Ket uwed da nad agkunen dakayu nga, ‘Kad tuni! Ituni nin ya sapsapulen nu!’ Winno kunen da nad nga, ‘Kad yani! Itu yani nin ya sapsapulen nu!’ kunen da nad dakayu. Ngem madi nu da kuma ikasu, se̍ di nu da met suruten. 24 Ta ya panaggundaway nad niya Anac nga Naipatoley, nawada nad met nga arig nga panaggilap niya kilawet nga wadaan na ya abac lawa manipud iya isa nga bangir agingga iya sabali nga bangir. 25 Ngem masapul nga aglak-am pekkem ya Anac nga Naipatoley ka adu nga rigat, se̍ guraen nad pe̍ diya toltoley iya ita nga timpu. 26 “Ket no kumaan to kasasaad dito toltoley ito timpu nito Nue̍ itun, ket agten nad met iyan no madatngan ya timpu niya Anac nga Naipatoley. 27 Ta ito sacbay nito algew nga imuneg de̍ Nue̍ ito daung, nitultuluy ngas met dito toltoley to winangwangel da nga nangnangan, se̍ nagin-inum, se̍ nagaasawa. Ket pagamwan da, uwed met to layusin, ket itu ya nangpukaw igida nga aminin. 28 “Agten met pe̍ ito timpu nito Lot, ta dito toltoley itun, nangnangan se̍ nagin-inum da, nagnginngina se̍ naglaclaku da, nagmulmula se̍ nagbalbaley da. 29 Ngem ito algew nga panagtalew nito Lot ka Suduma, uwed met apuy se̍ burbura nga asupre̍ nga niterkag nga gayat ka ngudu. Ket itu ya nangpukaw igida nga amin. 30 Ket agten nad pe̍ iyan no timpu niya panagparang niya Anac nga Naipatoley. 31 “Ket iyan nad nga algew, no uwed kuma toley iya sap-ew niya atep niya baley na, madi kuma umulugin nga mawe̍ mangbulay pekkem kadiya kukuwa na nga uwed iya uneg niya baley. Ket agten pe̍ ya toley nga uwed nad iya lapug na, madi kuma agawir nga mawe̍ mangbulay kadiya nibati na iya baley nan. 32 “Laglagipen nu ngarud pe̍ to dake̍c nga napasamac ito asawa nito Lot itun. 33 Ta kinapudnu na, ya orey nagan na nga mangkake̍nga iya biyag na mettas, mapukaw nad mettas igina ya kaipapennan niya biyag na. Ngem ya orey nagan na nga mangipalikud nga gennung iya panangipateg na iya biyag na, maisalakan na nad ya kaipapennan niya biyag na. 34 “Ket pudnu met nga iyan nad nga timpu, mabalin nga uwed duwa nga toley nga agadug iya isa nga pagidaan iya gabi, ket maalac nad ya isa, ket mabati ya isa. 35 Ket agten nad pe̍ kadiya duwa nga babey nga aggilgiling. Maalac nad ya isa, ket mabati met ya isa. 36 [Agten pe̍ kadiya duwa nga lalaki nga uwed nad iya lapug da. Ket maalac nad ya isa, ket mabati ya isa,]” kunen na. 37 Ket nagsaludsud dito adalan na igina nga kinunen da, “Awac ya pakapasamakan diyan, Apu?” kunen da. Ket nisungbat ne̍ Je̍sus igida yani nga pagkakagi: “Siguradu nga orey awac ya edyan niya bangkay, itu ngarud ya pagurnungan diya gayang,” kunen na. 1 Ket nagpangngarig manin nge̍ Je̍sus kadito adalan na, ta suruwan na da nga agkararag da kuma nga pe̍yeng, nga madi da kuma nga makumsa. 2 Ket kinunen na, “Uwed kuis iya isa nga ili, ket madi na met dayawen nge̍ Apu Diyus, se̍ awan met toley nga ipangag na. 3 “Ket uwed met isa nga babey nga balu iyan mettas nga ili, ket pe̍yeng nga mawe̍ iya edyan nito kuis nga agpacpakaasi igina nga kunen na, ‘Ipanecnec mu kay iya mangiyamang iyaken ya kalinteggac,’ kunen na. 4 “Ket ito damu na, madi nikaskasu nito kuis to babey. Ngem to napasamac itun, kinunen nito kuis iya lemlemmet na, ‘Iyaken, madic met dayawen nge̍ Apu Diyus, se̍ awan met toley nga ipangag ku. 5 Ngem gapu ta pe̍yeng nac nga ringringguren ya balu nga idi, panecnekkac ngasin ya kalinteggan na, tasun di pe̍yeng nga umbe̍t mangringgur iyaken. Ta kaynun no agpatingga ya anus kun,’ kunen nito kuis,” kunen ne̍ Je̍sus. 6 Ket nituluy niya Apu nga kinunen na, “Panunuten nu ngarud to kinunen nito nakillu nga kuis. 7 Ket no e̍ Apu Diyus, di na ngarud pe̍ aya tulungan diya pinili na nga toley na, nga umaw-awag nga pe̍yeng igina orey algew se̍ gabi maipanggep iya pruble̍ma da? Ngarud, madi na met tactaken ya mangipakaemmu iya kinalinteg da. 8 Pudnu met ya ibagac dakayu, nga dagus nga tulungan ne̍ Apu Diyus diya toley na nga umaw-awag igina. Ngem nagan ya kunen nu? Nad no agparang ya Anac nga Naipatoley, kumaan ngata ya panamati diya toley nga madateng na nad idi nga lubung?” kunen na. 9 Ket uwed da pe̍ toley antuni nga natangsit, ta pagarup da nga nalinteg da iya imatang ne̍ Apu Diyus, ket laisen da met diya duduma nga toley. Itu nga nibaga ne̍ Je̍sus yani nga pangngarig igida: 10 “Uwed duwa nga lalaki nga nawe̍ nagkararag enna Te̍mplu. Parisiyu ya isa, ket ya isa, agsingsingir ka buis. 11 Ket to Parisiyu, nagsikad nga is-isa nga nagkararag. Ket kinunen na, ‘Apu Diyus, agyaman nac ikew, ta bekken nac nga agten kadiya duduma nga toley, nga agten kadiya agtakew, nasikap, se̍ diya makitipun kadiya bekken da nga asawa. Ket bekken nac pe̍ nga agten iya toley nga iyan nga agsingsingir ka buis. 12 Ta iyaken, mame̍nduwa iya unus makalawas, nga agdayaw wac met ikew, nga an-anusac ngarud ya madi mangan. Ket e̍cde̍c met pe̍ nga maipaay ikew ya apagkapullu niya amin nga masapulac,’ kunen na. 13 “Ngem to agsingsingir ka buis nga gennung, nagsikad ngas iya nabay-at. Ket di orey limangad, no di lugud dinandantug na ya barukung na nga nagbabawi, nga kinunen na, ‘Apu Diyus, kaasiyan nac kay, ta managbasul lac met,’ kunen na. 14 “Ito nakakararag dan, nagawir dan. Ket to agsingsingir ka buis met ya naibilang nga nalinteg iya imatang ne̍ Apu Diyus. Ngem to Parisiyu nga gennung, madi met naibilang nga nalinteg. Ta ya kinapudnu na, diya amin nga mangipadayaw kadiya beggi da, maipasegged nad met. Ngem ya agpakumbaba, maipadayaw nad met nga gennung,” kunen ne̍ Je̍sus. 15 Ket uwed da toley itun nga nange̍lbe̍t pe̍ ka be̍be̍teng nga aanac da e̍ Je̍sus, tasun icman na da kuma. Ngem ito nasingen dito adalan na ya wangwanglen dito toley, nilbec da met dito nange̍lbe̍t. 16 Ngem e̍ Je̍sus, pinaadenni na latta dito ebbing, ket kinunen na, “Palubusan nu lugud diya ebbing nga umbe̍t iyaken. Madi nu da nga paritan. Ta agten met kadidi nga ebbing diya aglak-am iya panangituray ne̍ Apu Diyus. 17 Ket pudnu met nga diya orey nagan na nga madi paiturayan e̍ Apu Diyus, nga agten mettas iya panagpaituray niya ebbing, madi da mabalin ya maitipun kadiya iturayan ne̍ Apu Diyus,” kunen na. 18 Ket uwed isa nga pangulu diya Hudyu nga nagsaludsud e̍ Je̍sus, nga kinunen na, “Nalinteg nga Mistru, ibagam kay iyaken no nagan kuma ya wanglec tasun magun-ud ku ya biyag nga agnanayun,” kunen na. 19 Ket kinunen ne̍ Je̍sus igina, “Ape̍ kunem nga nalinteg gac? Awan met nalinteg, no di yas e̍ Apu Diyus. 20 Ket no maipanggep ito saludsud mu, emmum met dito bilbilin ne̍ Apu Diyus: ‘Madi ka makitipun ka bekken mu nga asawa, madi ka pumatey, madi ka agtakew, madi ka mangpabasul nga sibubusid, se̍ dayawem ya amam se̍ ya inam,’ kunen na kadito bilbilin,” kunen ne̍ Je̍sus. 21 Ket to pangulu, kinunen na, “Manipud pekkem ito kaebbing ku, tungtungpalec met amin diyan nga bilbilin,” kunen na. 22 Ket ito nagicna ne̍ Je̍sus yan nga kunen nito pangulu, ket kinunen na igina, “Uwed pekkem mas isa nga masapul nga wanglem. Ilakum diya amin nga sansanicwam, se̍ ka iwaras ya paglakuwam kadiya napanglaw. Ket iya agten iyan, uwed nad kinabacnang mu ka langitin. Ket kalpasan niya panangiwaras mun, umbe̍t nac suruten nin,” kunen na. 23 Ngem nasnaayan lugud to pangulu ito nagicna na yan, ta bacnang met ngamin nga unay. 24 Ket e̍ Je̍sus, binubuteg na to pangulu, ket kinunen na, “Diya uwed kinabacnang da, narigat met nga makalak-am da nad iya panangituray ne̍ Apu Diyus! 25 Ta nalaclaka lugud ya lumbut niya kame̍lyu iya ebbut niya dagum, ngem iya pannakalak-am niya isa nga nabacnang iya panangituray ne̍ Apu Diyus,” kunen na. 26 Ket dito toley nga nakagicna iyan, kinunen da, “No agten iyan, nagan ngarud diya mabalin nga maisalakanin?” kunen da. 27 Ket kinunen ne̍ Je̍sus, “Mabalin met ne̍ Apu Diyus diya madi mabalinan diya toley,” kunen na. 28 Ket e̍ Pe̍dru met ya nagkagi yin, nga kinunen na, “Ket no dakami, pinanawan mi met diya amin nga sansanicwa min, tasun sumurut kami ikew,” kunen na. 29 Ket kinunen ne̍ Je̍sus igida, “Pudnu met yani nga ibagac dakayu: Orey nagan na nga nangpanaw iya baley na, asawa na man winno diya kakabsat na, winno diya naganac igina, winno diya anac na, tasun agsirbi iya panangituray ne̍ Apu Diyus, 30 basta ad-adu nga unay ya maisupapac igina ita mettas nga timpu ngem iya pinanawan na. Ket nad iya sumarunu nga timpu, uwed pe̍ ya supapac na nga biyag nga agnanayun,” kunen na. 31 Ket nibay-at ne̍ Je̍sus dito sangapulu ket duwa nga adalan na, ket kinunen na igida, “Agten idi nin: Manang-at tida ngarud nga mawe̍ ka He̍rusale̍min. Ket antuni ya pakapasamakan amin dito nisurat dito mammadtu maipanggep iya Anac nga Naipatoley. 32 Ta maiyawat antuni kadiya bekken nga Hudyu, ket mauyaw, se̍ maiyal-alyew, se̍ malutaban met pe̍. 33 Ket sapliten da nad ka latiku, se̍ da met patayen. Ket iya maikatlu nga algew, agungar nad mettas,” kunen na. 34 Ngem pulus nga di da nga naawatan maipanggep kadito nibaga ne̍ Je̍sus. Nalimed met igida ya kaipapennan nidi nga kinunen na, ket madi da met nailasin ya banag na. 35 Ket ito sumungsungad de̍ Je̍sus iya ili nga He̍riku win, uwed lalaki nga kulap nga agtugtugew iya pingit niya dalan, nga makilimlimus. 36 Ket ito nadlaw na nga uwed adu nga toley nga tumaltalib iya edyan na, dinamag na ya mapaspasamac. 37 Ket kinunen da igina, “Tumalib met nge̍ Je̍sus nga iNasare̍t,” kunen da. 38 Ket to kulap, nipkaw na met nga kinunen, “Je̍sus nga kapututan nito Ari Dabid! Kaasiyan nac kay!” kunen na. 39 Ngem dito toltoley nga manmanalan nga non-ona ngem kade̍ Je̍sus, nilbec da lugud to kulap, nga madi kuma kanu mamagas. Ngem nilallalu na lugud to nagpekkaw, nga kinunen na manin, “Kapututan nito Ari Dabid! Kaasiyan nac kay!” kunen na. 40 Ket nagsardeng ngarud nge̍ Je̍sus, se̍ na pinalbe̍t to kulap iya edyan na. Ket ito nakaadenni yin, dinamag ne̍ Je̍sus igina nga kinunen na, 41 “Nagan na ya gabay mu nga wanglec para ikew?” kunen na. Ket kinunen ngarud nito kulap, “Apu, gabay ku ya makasingen kuma manin,” kunen na. 42 Ket kinunen ne̍ Je̍sus igina, “Makasingen ka ngarudin. Nalaingan kan gapu iya panamatim,” kunen na. 43 Ket sigida nga nakasingen nga tutu manin. Ket simurut e̍ Je̍susin, nga nagdaydayaw ngarud e̍ Apu Diyusin. Ket amin dito toltoley, ito nasingen da to napasamac, dinaydayaw da pe̍ nge̍ Apu Diyus. 1 Dimateng nge̍ Je̍sus ka He̍riku, ket lumaslasat antuni nin. 2 Ket uwed met antuni ya isa nga pangulu diya agsingsingir ka buis, nga agnagan ka Sakiyu. Ket nabacnang yan. 3 Ket to Sakiyu, gabay na nga masingen nge̍ Je̍sus, ngem madi na met masingen gapu iya kaadu diya toley, ta pandec ngamin to Sakiyu. 4 Itu nga nanagtag nga limiwan kadito adu nga toltoley, nga nawe̍ imune̍c iya isa nga kayu nga sikumuru, tasun masingen na nge̍ Je̍sus, ta tumalib iyan. 5 Ket ito maibatug nge̍ Je̍sus iyan, linangad na met nge̍ Sakiyu, se̍ na kinunen igina, “Sakiyu, alistuwam ya umulug! Ta masapul met nga ya baley mu ya pagdagusac ita nga algew,” kunen na. 6 Ket inalistuwan ngarud ne̍ Sakiyu to imulug, ket siraragsac ngarud met nga nangsangaili e̍ Je̍sus. 7 Ket diya toltoley nga nakasingen iyan, nagtantanabotob da nga amin, nga kinunen da maipanggep e̍ Je̍sus, “Ahah! Nawe̍ met yan nga toley nga nagpasangaili ka managbasul!” kunen da. 8 Ket enna baley ne̍ Sakiyu, ginumnukat nge̍ Sakiyu nga kinunen na iya Apu, “Agten idi nin ya wanglec kun, Apu: E̍cde̍c ya kagudduwa niya sansanicwac kadiya napanglaw. Ket ya orey nagan na nga sinikapac, ket mame̍npat met ya kaadu niya isolic igida,” kunen na. 9 Ket e̍ Je̍sus, nagkagi maipanggep e̍ Sakiyu win, nga kinunen na, “Ita nga algew, nadatngan ngarudin ya pakaisalakanan didi nga sangabaley, ta anac met pe̍ nito Abraham yani nga toley. 10 Tutu met yan, ta ya Anac nga Naipatoley, inumbe̍t met tasun sapulen se̍ isalakan na diya napukaw,” kunen na. 11 Ket to ili nga He̍riku, bekken nga deyyu ka He̍rusale̍m nga pennan ne̍ Je̍sus. Ket dito toltoley iyan nga naggigicna e̍ Je̍sus, nipagarup da no iyanin ya panagparang niya panangituray ne̍ Apu Diyus igida. Itu nga nagpangngarig nge̍ Je̍sus nga kinunen na, 12 “Uwed isa nga mabigbig nga toley nga nawe̍ ka deyyu nga nasyun, tasun mae̍cdan ka saad nga kinaari, se̍ nad mettas sumoli nga agari yin. 13 Ngem sacbay nito nipeppen na, uwed da pinalbe̍t na nga sangapulu nga tagabu na, ket ne̍cdan na da ka sangapulu nga diplata nga balituc, nga sinagge̍sa na da. Ket nibaga na igida, ‘Pagnigusiyu nu didi nga italec ku dakayu bayat niya kinaawan ku,’ kunen na. 14 “Ket nawe̍ ngarud to mabigbig nga toley ito deyyu nga nasyun. Ngem gapu ta ginura diya kailiyan na, nangibon da met kadiya sumarunu nga mawe̍ ito napennan na. Ket nagkagi da ito nangisaad igina, nga kinunen da, ‘Madi kami gabay nga agari yan nga toley dakami,’ kunen da. 15 “Ngem naisaad nga tutu to mabigbig nga toley iya kinaari na. Ket kalpasan na, simoli ngarud ito pagiliyan na. Ket pinalbe̍t na dito tagabu na nga ne̍cdan na ka kuwarta, tasun emmuwen na no piga ya naganansiya da. 16 Ket to nona nga simangu igina, kinunen na, ‘Apu, nakaganansiya ka sangapulu to kuwartam nga ne̍cde̍m iyaken,’ kunen na. 17 “Ket kinunen nito ari igina, ‘Mayat met! Nabaru ka nga tagabu. Ket gapu ta mapagtalkan ka kadiyan nga e̍teng ngas nga banbanag, pagturayen naka ka sangapulu nga ili,’ kunen na. 18 “Ket to maikadduwa nga tagabu nga simangu ito ari, kinunen na, ‘Apu, nakaganansiya ka lima to kuwartam nga ne̍cde̍m iyaken,’ kunen na. 19 “Ket kinunen nito ari igina, ‘Ket ikew, pagturayen naka ka lima nga ili,’ kunen na. 20 “Ket simangu met manin ya sabali nga tagabu, nga kinunen na, ‘Apu, uwed idi to kuwartam. Binungun ku nga nitalipen ka pangyu, 21 ta mansing ngac ngamin ikew. Nansing ngac ngarud, ta emmuc nga naistre̍ktu ka. Emmuc ngarud nga alac mu met ya bekken mu nga kuwa, se̍ ganiyem ya bekken mu nga niraep,’ kunen na. 22 “Ket kinunen met nito ari igina, ‘Diya mismu nga kagim mettas ya pangukum ku ikew! Dake̍c ka met nga tagabu! Ta no tutu nga naemmuwam nga naistre̍ktu wac, se̍ alac ku ya bekken ku nga kuwa se̍ ganiyec pe̍ ya bekken ku nga niraep, 23 ape̍ nga di ka lugud nibangku to kuwartac, tasun iya isosolic, ket maalac ku kuma manin, agraman ya anac na?’ kunen na. 24 “Ket binilin ngarud nito ari diya gasisikad iyan, nga kinunen na, ‘Ala, alaken nu igina yan nga diplata nga balituc, ket e̍cde̍ nu nga gennung ito uwed sangapulu nga naganansiya na nga diplata,’ kunen na. 25 “Ket kinunen da ito ari, ‘Ngem apu, uwed met sangapulu nga diplata niyanin,’ kunen da. 26 “Ket kinunen nito ari, ‘Kinapudnu na, ya toley nga adu ya uwed iginan, mae̍cdan nad pekkem. Ngem ya toley nga e̍teng ya uwed igina, maipac nad pekkem mas igina ya orey e̍teng ngas nga uwed iginan. 27 “‘Ket no maipanggep kadito kumuntra iyaken, nga madi da kanu gabay ya panagaric igida, e̍lbe̍t nu da ngarud idi, ket patayen nu da iya sanguc ki,’ kunen nito ari,” kunen ne̍ Je̍sus. 28 Ket ito nalpas ne̍ Je̍sus nga kinagi yan nga pangngarig, pimanaw antuni. Ket igina ya nangipangulu kadito kabulun na nga nanang-at nga agpa-He̍rusale̍m. 29 Ket ito nakaadenni da ka Be̍tpage̍ se̍ Be̍tanya, ka isa nga tageytey nga maawagan ka Tageytey Ulibu, nangibon nge̍ Je̍sus ka duwa nga adalan na, 30 nga kinunen na igida, “Mawe̍ kayu iyan nga masungad nga baryu, ket apaman nga makasrec kayu iyan, uwed maaskuran nu nga nakabaud nga urbun asnu, nga di pekkem sinacsakayan toley. Ukasan nu, ket e̍lbe̍t nu idi. 31 Ket no uwed agsaludsud dakayu no ape̍ nga ukasan nu ya urbun, agten idi ya ibaga nu: ‘Masapul niya Apu,’ kunen nu,” kinunen ne̍ Je̍sus. 32 Ket nawe̍ ngarudin dito nibon na, ket nadateng da met amin dito nibaga ne̍ Je̍sus igida. 33 Ket ito uk-ukasan da to nakabaud nga urbun asnu, kinunen dito akin-kuwa, “Ape̍ nga ukasan nu ya urbun?” kunen da. 34 “Masapul niya Apu,” kunen da met. 35 Ket nipen da ngarud to urbun ito edyan ne̍ Je̍sus. Niyap-ap da diya ke̍bal da iya eddeg nito urbun, se̍ da pinasakey nge̍ Je̍sus ito urbunin. 36 Ket ito manmanalan to urbun nga nagsakayan ne̍ Je̍sus, nagiyaplag met dito toltoley kadiya ke̍bal da iya dalanen na, nga panangipasingen da iya panagdayaw da igina. 37 Ket ito nakadateng nge̍ Je̍sus ito dalan nga dadagusan iya Tageytey Ulibu, nga umad-adenni yin enna He̍rusale̍m, nagdaydayaw dito amin nga pasurut na nga siraragsac e̍ Apu Diyus. Nip-ipkaw da to panagdayaw da gapu kadito adu nga nakaskasdaaw nga banbanag nga nasingen da, 38 nga kinunen da, “Madaydayaw ya Ari nga agparang gapu iya turay niya Apu! Talna kuma ngas ya uwed ka langit, ket mapadayawan kuma ngarud ya uwed iya kangatuwan nga edyan!” kunen da. 39 Ket uwed da Parisiyu nga nailauc kadito adu nga toltoley itun. Ket diya duduma kadito Parisiyu, kinunen da e̍ Je̍sus, “Mistru, patalnaem man diya pasurut mu wi!” kunen da. 40 Ket kinunen ne̍ Je̍sus, “Kinapudnu na, no agulimec didi maipanggep iyaken, di pe̍ diya batbatu met nga gennung ya pumpumkawin nga agdayaw,” kunen na. 41 Ket ito umad-adenni nge̍ Je̍sus ka He̍rusale̍min, nasingen nan ya siyudad, ket binritan na met, 42 nga kinunen na, “Ay, dakayu nga iHe̍rusale̍m! Maawatan nu kuma pe̍ ita nga algew no nagan diya mange̍cde̍ ka talna, ngem madi kayu met malasinin. 43 Kackaasi kayu nad iya umbe̍t nga timpu, gapu ta umbe̍t nad diya manggura dakayu, ket lakuben da nad met ya siyudad nu. Ket agariman da nad ka bakud iya le̍cbut na, ket pulus nad nga madi kayu makatalew win. 44 Rauten da nad met ya siyudad nu nga pirdiyen da ya amin na, agraman diya umili. Ket pulus nad nga awan naisimpa nga batu nga di da lasangen. Dumateng ngarud nad amin didi dakayu, gapu ta di kayu nailasin ya panangsacwar ne̍ Apu Diyus dakayu,” kunen na. 45 Ket nawe̍ nge̍ Je̍sus enna Te̍mplu. Ket ito uwed iya emwagin, pinagtalew na met diya aglaclaku nga uwed iyan, 46 nga kinunen na igida, “Naisurat met iya Bibliya nga agten idi: ‘Ya baley ku, ket baley nad nga pagkararagan,’ kunen na met. Ngem dakayu, pinagbalin nu lugudin nga paguurnungan diya tulisan!” kunen na. 47 Ket inalgew nge̍ Je̍sus itun nga nagisursuru enna Te̍mplu. Ket dito pangpangulu diya agsirsirbi iya Te̍mplu, se̍ dito manursuru iya Linteg, se̍ dito duduma nga pangpangulu diya Hudyu, gabay da nga patayen kuma. 48 Ngem madi da nakasmac ka pamaayen da e̍ Je̍sus, ta amin diya toltoley, ket nipatpateg da ngarud diya kagkagiyen na. 1 Ket ito isa nga algew itun, uwed nge̍ Je̍sus iya Te̍mplu nga mangisursuru kadiya toltoley, ket nikaskasaba na ya Makaparagsac nga Damag igida. Ket itun, inumbe̍t met iya edyan na dito pangulu diya agsirsirbi iya Te̍mplu, se̍ dito manursuru iya Linteg, se̍ dito panglakayen diya Hudyu. 2 Ket kinunen da igina, “Ibagam man dakami no awac ngarud ya naggayatan niya turay mu nga agariman kadiya ar-arimanem. Nagan ya nange̍cde̍ ikew iyan nga turay mu?” kunen da. 3 Ket simungbat nge̍ Je̍sus igida, nga kinunen na, “Uwed pekkem mona nga isaludsud ku dakayu: 4 To Juan nga Mammautisar, awac ngarud ya naggayatan nito turay na nga mamacbautisar itun? Gayat e̍ Apu Diyus, winno ka toley?” kunen na. 5 Ket igida, nagsisinnaludsud da ngarudin, nga kinunen da, “Nagan ngarud ya isungbat tidan? Ta no kunen tida nga gayat e̍ Apu Diyus, kunen na nad met nga, ‘No agten iyan, ape̍ ngarud nga madi kayu namati ito Juan?’ kunen na nad met. 6 Ngem no kunen tida nga gayat ngas ka toley, ket batuwen nactida ngarud nga patayen diya toltoley, ta patiyen da met nga isa nga mammadtu ne̍ Apu Diyus to Juan,” kunen da. 7 Dikad pe̍ nisungbat da e̍ Je̍sus nga madi da kanu emmu to naggayatan na. 8 Ket kinunen ne̍ Je̍sus igida, “No agten iyan, madic met ngarud pe̍ ibaga dakayu no awac ya naggayatan niya turay ku nga agariman kadiya ar-arimanec,” kunen na. 9 Ket itun, kinagi ne̍ Je̍sus kadiya toltoley yani nga pangngarig: “Uwed isa nga toley nga nagmula ka adu nga ubas, se̍ na nipasugpun yan nga kaubasan na kadiya agwangwangel ka laplapug, se̍ nawe̍ ka sabali nga ili yin, ket nabayag antuni. 10 “Ket ito nadatngan ya panagbuburas ka ubas, nibon nito akin-kuwa ya isa nga tagabu na nga mawe̍ kadito makisugsugpun ito kaubasan, tasun ipaalac na ya bingay na nga ubas. Ngem dito makisugsugpun, kinabkabil da met to tagabu, ket pinagawir da nga awan ne̍cde̍ da igina. 11 “Ket to akin-kuwa ito kaubasan, nangibon manin ka sabali nga tagabu na. Ngem agten latta, ta kinabkabil da to tagabu, se̍ niyal-alyew da met, ket pinagawir da pe̍ yin nga awan ne̍cde̍ da igina. 12 “Ket pine̍tlu na ya nangibon, ngem rinanggasan da nga tinaltalingu, se̍ da ngas met pinagtalew win. 13 “Ket to akin-kuwa ito kaubasan, kinunen na nga, ‘Nagan ngarud ya wanglec kun? Ay, agten idi nin: Ibon ku lugud ya patpatgec nga anac ku, ta bareng no dayawen da,’ kunen na. 14 “Ngem ito nasingen dito makisugsugpun to anac na, nagtetebbar da nga ig-igida, nga kinunen da lugud, ‘Ala! Igina yani ya agtawid! Patayen tida lugudin, tasun dactida nad ya agtagikuwa iya tawiden nan,’ kunen da. 15 Ket nipen da ngarud iya laskig nito kaubasan, se̍ da pinatey,” kunen ne̍ Je̍sus. Ket kinunen manin ne̍ Je̍sus, “Ket ita, nagan ngarud ya wanglen nito akin-kuwa ito kaubasan kadito makisugsugpun igina? 16 Mawe̍ na da ngarud pukawen, se̍ na italec ka sabali to kaubasanin,” kunen na. Ket ito nagicna diya toltoley yan, kinunen da, “Ay, bekken kuma nga agten iyan, a!” kunen da. 17 Ket binubuteg ne̍ Je̍sus da, ket kinunen na igida, “No tutu nga bekken kuma nga agten iyan, nagan ngarud ya kayat na nga kagiyen to naisurat iya Bibliya nga kunen na, ‘Iyan mettas nga batu nga nitemsit ngas dito nangpatdec, itu met ya nagbalin nga kangrunaan nga panuli yin,’ kunen na. 18 “Ket diya amin nga toley nga maiterkag iyan nga batu, mab-abka ngarud met. Ngem ya orey nagan na nga materkagan niyan nga batu, ket matumetumec met agingga nga mapatuyu win,” kunen na. 19 Ket dito manursuru iya Linteg, se̍ dito pangulu diya agsirsirbi iya Te̍mplu, gabay da nga tacmen nge̍ Je̍sus iyan mettas nga kanitu, gapu ta naawatan da nga igida met to pakaiturungan nito pangngarig na. Ngem madi da met tinkem, ta nansing da kadito toltoley. 20 Itu nga sinipsiput da ngas met nge̍ Je̍sus, ket uwed da pe̍ nibon da nga nawe̍ nangsicsiim igina. Naginlalaing didi iya imatang na, tasun makasmac da kuma ka rasun nga pangtiliwan da igina gapu iya kagiyen na. Ta gabay da nga iyawat nge̍ Je̍sus iya turay se̍ pannakabalin niya gube̍rnadur. 21 Ket dito naibon, kinunen da e̍ Je̍sus, “Mistru, emmu mi nga kustu diya ibagbagam se̍ isursurum, se̍ emmu mi met pe̍ nga madi ka mangiduma ka toley, no di lugud mangisursuru ka nga sipupudnu iya paglinteggan ne̍ Apu Diyus. 22 Dikad pe̍ ibagam kay no maikuntra iya Linteg nito Muyse̍s winno bekken ya panagbayad mi ka buis e̍ Ari Se̍sar,” kunen da. 23 Ngem nalasin ngarud ne̍ Je̍sus ya sikap da, itu nga kinunen na igida, 24 “Pasingnan dac kay ka isa nga diplata,” kunen na. Se̍ na kinunen, “Nagan ya akin-ladawan se̍ akin-nagan iya nailanad idi?” kunen na. 25 Ket kinunen da, “E̍ Ari Se̍sar, a,” kunen da. Ket kinunen ne̍ Je̍sus igida, “Dikad pe̍ no diya maipanggep e̍ Ari Se̍sar, ipaay nu da ngarud igina. Ket no diya maipanggep e̍ Apu Diyus, ipaay nu da mettas e̍ Apu Diyus,” kunen na. 26 Ket iya agten iyan, awan met nasmac da nga pangtiliwan da gapu ka kagkagiyen na iya imatang diya toltoley. Itu nga madi da neg-egkimin, gapu ta nasdaawan da ngarud kadito nisungbat na. 27 Ket uwed da pe̍ Sadusiyu nga nawe̍ ito edyan ne̍ Je̍sus, nga igida didi diya madi mamati nga agungar nad diya natey. 28 Ket dito Sadusiyu, uwed nisaludsud da e̍ Je̍sus, nga kinunen da, “Mistru, nisurat nito Muyse̍s iya Linteg na dactida, nga no matey ya isa nga lalaki, nga di na pekkem napututan ya asawa na, ket rebbeng kanu niya kabsat nito lalaki nga asawaen ya balu nga ipag na. Asawaen na kuma kanu tasun aganac da ka pannakaanac nito natey nga kabsat na nga lalaki. 29 “Kaspagarigan ta uwed pitu nga lalaki itun nga agkakabsat. Ket to inauna, nangasawa, ngem natey met nga awan pekkem putut na. 30 Ket to maikadduwa nga lalaki, inasawa na to balu, ngem natey pe̍ yin. 31 Ket se̍ agten pe̍ to maikatlu nga lalaki. Ket iya agten iyan, nagsasarunu dito pitu nga agkakabsat nga nangasawa ito isa nga babey, ket natey da nga amin nga awan putut da. 32 Ket kalpasan niyan, natey met pe̍ to babey yin. 33 “Ket agten idi nin ya saludsud mi: Nad no panagungar diya natey, nagan ngata igida nga pitu nga agkakabsat ya akin-asawa nad ito babey yin? Ta inasawa met dito pitu to babey,” kunen da. 34 Ket e̍ Je̍sus, kinunen na igida, “Ugali diya toltoley ita nga timpu ya mangasawa se̍ makiasawa. 35 Ngem diya ibilang ne̍ Apu Diyus nga maikari nga aglak-am iya maadpangan nga timpu se̍ iya panagungar, madi da nad met mangasawa winno makiasawa ngin. 36 Agten nad ngarud iyan, ta pulus nga madi da nad matey yin, gapu ta agten da nad kadiya anghe̍le̍s, se̍ gapu ta an-anac ne̍ Apu Diyus dan, nga tinawid da met ya panagungar dan. 37 “Ket no maipanggep iya panagungar diya natey, ket orey to Muyse̍s, pinanecnekkan na met pe̍ nga agungar da. Itu to kinunen na nga naisurat iya Bibliya, ito istorya maipanggep ito kayu nga uwed gumilgilab nga apuy na. Ta kunen na nga ya Apu, ket igina ya Diyus ne̍ Abraham, se̍ ya Diyus ne̍ Isaac, se̍ ya Diyus ne̍ Hakub. 38 Ngarud, diya kameng ne̍ Apu Diyus, bekken da met nga maibilang nga natey, no di lugud maibilang da nga sibibiyag. Ta iya panangibilang ne̍ Apu Diyus, sibibiyag met diya amin nga toley,” kunen na. 39 Ket diya duduma kadito manursuru iya Linteg, kinunen da ngarud, “Nalaing ka met nga agsungbat, Mistru,” kunen da. 40 Ta awan ngamin nakaitured nga nagsaludsud e̍ Je̍susin. 41 Ket kinunen manin ne̍ Je̍sus igida, “Ape̍ ngata nga kunen da nga ya Kristu, ket kapututan nito Ari Dabid? 42 Ta e̍ Dabid mettas ya nagkunen iya libru diya Salmu nga, ‘Kinunen niya Apu iya Apuc, “Agtugew ka idi nga madiwanan ku 43 agingga nga mapasukuc diya gumurgura ikew, nga arig da nad nga pagipatayam iya saka mun,”’ kunen nito Dabid itun. 44 “Ket no ‘Apuc’ to kunen mettas nito Ari Dabid maipanggep iya Kristu, kumaan na ngarud nga kapututan na ya Kristu?” kunen ne̍ Je̍sus. 45 Ket bayat nito panaggigicna pekkem diya toltoley, nagkagi nge̍ Je̍sus kadito adalan na, nga kinunen na, 46 “Annadan nu ngarud diya manursuru iya Linteg. Magustuwan da ya agpaspasyar nga nakasutana, se̍ magustuwan da met ya makabkablaawan nga sidadayaw no uwed da iya tindaan. Paggugustu da met pe̍ ya agtugew kadiya kadayawan nga tugtugew iya gigimungan, se̍ ya kangrunaan nga pagtugawan kadiya padaya. 47 Agawen da met pe̍ diya baley diya balbalu nga babey, se̍ da met agkarkararag ka mabayag, ta panglinged da diya karkararag da kadiya wangwangel da nga dake̍c. Ngem nadagsen nad ngarud ya dusa diyan nga toley.” 1 Ket itun, limanga nge̍ Je̍sus, ket nasingen na diya babacnang nga mangipay ka tulung da iya pipisukan ka kuwarta iya Te̍mplu. 2 Ket uwed met pe̍ nasingen na nga napanglaw nga balu nga babey. Nawe̍ nangipisuc to babey ka duwa ngas nga be̍be̍teng nga diplata. 3 Ket kinunen ne̍ Je̍sus, “Pudnu met nga naibilang nga napatpateg ya nipisuc niyan nga panglaw nga balu ngem kadiya amin nga nipisuc dito duduma. 4 Ta igida, ne̍cde̍ da ngas ya subra niya kinabacnang da. Ngem ya balu nga iyan, orey napanglaw, ne̍cde̍ na nga gennung ya amin nga pagbiyag na,” kunen na. 5 Ket pagsasapsaputan itun dito duduma to kapaw-is niya Te̍mplu gapu kadiya agkakapateg nga batbatu se̍ diya duduma nga napaw-is nga alikamen nga nisagut diya toley. Itu nga kinunen ne̍ Je̍sus, 6 “Kinapudnu na, didi nga masingen nu ita, ket madatngan nad ya timpu nga awan met orey isa nga batu idi nga naisimpa nad iya sap-ew niya sabali nga batu. Ta malasang da nad met nga amin,” kunen na. 7 Ket kinunen da e̍ Je̍sus, “Mistru, nungey nad nga madatngan yan nga timpu nga kinunem? Se̍ nagan nad ya pakalasinan nga dandani nga mapasamac yanin?” kunen da. 8 Ket kinunen ne̍ Je̍sus, “Agannad kayu ngarud, tasun madi kayu kuma paiyaw-awan maipanggep iyan nga timpu. Ta adu nad diya agparang nga agkunen nga igida kanu ya iyaken, nga kunen da nad nga, ‘Iyaken nge̍ Kristu!’ winno kunen da nga, ‘Dandani yin yan nga timpu!’ kunen da nad met. Ngem madi nu lugud suruten da. 9 Se̍ madi kayu agansing nad no magicna nu ya uni diya panaggubat se̍ panaggulu, ta masapul ngarud met nga mon-ona nga mapasamac diyan. Ngem di na met kayat nga kagiyen nga denni yin ya panungpalan,” kunen na. 10 Ket kinunen pe̍ ne̍ Je̍sus, “Aggiginnubat nad met diya pagpagiliyan, agten met pe̍ diya pagpagariyan. 11 Uwed da nad met pe̍ nabileg nga yegyeg, se̍ uwed da nad pe̍ panagbisin se̍ makaalis nga sakit kadiya nadumaduma nga lugar. Ket iya abac lawa, uwed nad diya agparang nga nakan-ansing nga banag se̍ nakaskasdaaw nga pagilasinan. 12 “Ngem sacbay nga mapasamac diyan, tacmen dakayu diya toltoley, ket irurumen dakayu nad pe̍. Ta iyawat dakayu nad kadiya pangpangulu diya gigimungan, se̍ paibalud dakayu nad pe̍. Ket gapu mettas iyaken, maisangu kayu nad kadiya ar-ari se̍ agtuturay. 13 Ket itu nad ya gundaway nun nga mangipakaemmu maipanggep iyaken. 14 Dikad pe̍ imula nu ngarud iya panpanunut nu ita nga madi kayu nad mangikabe̍sa ka isungbat nu nad igida. 15 Ta iyaken nad mettas ya mangipakaemmu dakayu ka balikas se̍ sirib nga madi nad pulus nga madiskutir winno masungbatan diya gumura dakayu. 16 “Ket orey diya naganac dakayu, diya kakabsat nu, diya kakabagiyan nu, se̍ diya gagayyem nu, igida mettas diya mangiyawat nad dakayu. Ket patayen da nad diya duduma dakayu. 17 Ngarud, gapu mettas iyaken, guraen dakayu nad diya amin nga toltoley. 18 Ngem orey agten iyan, awan nad orey isa dakayu nga mapukaw. Ngarud, awan met orey isa ngas nga ebbuc iya ulu nu nga mapukaw. 19 Ket gapu iya panangitured nu kadiyan nga rigrigat, maisalakan nu nad ya biyag nu.” 20 “Ket nad no masingen nu nga male̍cbut ya ili nga He̍rusale̍m ka adu nga suldadu, emmu nun nga dandani yin ya pannakapirdi na. 21 Ket no masingen nu nad yanin, agtalew kuma diya aged-edyan idi prubinsiya nga Hudya, nga mawe̍ da kuma agsoroc kadiya tagtageytey yin. Ket diya uwed nad iya uneg niya siyudad nga He̍rusale̍m, pumanaw da kuma ngarudin. Ket diya uwed iya away, madi da kuma mawe̍ iya siyudadin. 22 Ta itu yan ya timpu nad nga pannakadusa diya toltoley, tasun matungpal amin nga naisurat iya Bibliya maipanggep iyan nga timpu. 23 “Ket diya mabucsit se̍ diya agsagsagibi iyan nga timpu, kackaasi da nad ngarudin! Ta napalaus nad met ya sagabaen nidi nga pagiliyan, se̍ ya unget ne̍ Apu Diyus kadidi nga toltoley. 24 Ket uwed da met nad igida ya mapatey ka ispada. Ket uwed da nad pe̍ diya matkem, nga maipanaw nga maipen kadiya nadumaduma nga pagiliyan diya bekken nga Hudyu iya amin nga lubung. Ket diya bekken nga Hudyu nad met ya agituray nga sibaballaigi ka He̍rusale̍m mi, agingga iya panagpatingga niya timpu diya bekken nga Hudyu.” 25 “Ket uwed da nad pagilasinan nga masingen iya sinag, iya bulan, se̍ kadiya bitbituwen. Ket idi nga ginet, uwed da nad pakasikuran diya nasnasyun gapu iya ansing diya toltoley iya nabileg nga ungug niya baybay se̍ kadiya palung. 26 Agkakapsut nad diya toltoley gapu iya ansing se̍ danag da iya masungad nga mapasamac iya lubung. Ta makusu nad diya pannakabalin nga uwed iya abac lawa ngin. 27 “Ket iyan nad nga timpu win, masingen nad met diya toltoley ya Anac nga Naipatoley nga umbe̍tin, nga uwed nad iya ulep. Ket maipasingen nad ngarud ya pannakabalin na se̍ ya nakaskasdaaw nga kinadayaw na. 28 Ket nad no mangrugi didi nga mapasamac, sitatalged kayu ngarud nga agsikad, ket lumangad kayu nga sinanama ngin, ta maemmuwan nu nad nga dandani yin ya pannakawayawaya nu,” kunen na. 29 Ket nagpangngarig manin nge̍ Je̍sus, nga kinunen na igida, “Panunuten nu kuma ya gangey niya kayu nga igus, se̍ diya duduma pe̍ nga kayu. 30 Ta no masingen nun nga sumagicsic dan, emmu nun nga dandani yin ya timpu pudut. 31 Ket agten met pe̍ iyan, nga no masingen nu nga mapaspasamac kin diyan nga nibagac dakayu, maemmuwan nu ngarudin nga nganngani yin ya panagparang niya panangituray ne̍ Apu Diyus. 32 “Pudnu met nga mapasamac nad amin didi, sacbay niya panagpatingga diya toltoley nga sibibiyag ita nga timpu. 33 No ya abac lawa se̍ ya lubung ngi, uwed nad met panagpatingga da. Ngem diya kagic nga gennung, pulus met nga awan panagpatingga da.” 34 “Ket dakayu, agannad kayu ngarud, tasun madi kuma agkapsut ya panpanunut nu gapu iya nalabes nga pagragsakan idi nga lubung, winno gapu iya panage̍ng-e̍nglew, winno gapu iya pakasikuran maipanggep iya panagbiyag nu. Ta no agten iyan, bekken kayu nad nga nakasagana, ket pakakigtutan nu nad met ya panagparang niyan nga timpu win. 35 Ta arig nga pannakabkas niya ebbog niya ilug ya panagparang niyan nad nga timpu kadiya amin nga toltoley iya orey awac nga lugar da iya sap-ew niya ginet ti. 36 Itu nga sisasagana kayu kuma ngarud nga pe̍yeng, se̍ agkararag kayu nga agadeng ka bileg nu, tasun malasat nu amin didi nga umbe̍t nga pakarigatan, se̍ tasun sitatalged kayu nga makisangu nad iya Anac nga Naipatoley,” kunen na. 37 Ket e̍ Je̍sus, inalgew nga nawe̍ nangisursuru enna Te̍mplu. Ngem iya gabi, rinumwar iya siyudad nga nawe̍ nagedyan ka Tageytey Ulibu. 38 Ket pe̍yeng nga agsapa, nasapa nga nawe̍ diya toltoley ito Te̍mplu, tasun aggigicna da igina. 1 Dandani itunin ya Padaya Tinapay nga Awan Pangpablad Na, nga maawagan pe̍ ka Padaya Nitatalib. 2 Ket dito pangpangulu diya agsirsirbi iya Te̍mplu, se̍ dito manursuru iya Linteg, pinanpanunut dan nga nalaing no kumaan kuma niya panangpatey da e̍ Je̍sus. Pinanpanunut da ngarud nga nalaing, ta mansing da ngamin kadiya toltoley. 3 Ket itun, naglugan met nge̍ Satanas ito Hudas nga managan pe̍ ka Iskariyute̍, nga isa kadito sangapulu ket duwa nga adalan. 4 Ket to Hudas, nawe̍ nakitulag kadito pangpangulu diya agsirsirbi iya Te̍mplu, se̍ dito pangulu diya guwardiya niya Te̍mplu, no kumaan niya panangiyawat na kuma e̍ Je̍sus igida. 5 Ket naragsakan da ngarud, ket kinariyan da nga e̍cdan da kanu ka kuwarta. 6 Ket e̍ Hudas, imannugut ngarud igida, ket nagsicsiim ngarudin ka mayat nga gundaway na nga mangiyawat e̍ Je̍sus igida, no awan adu nga toley nga makasingen. 7 Ket nadatngan ngarud itunin ya Padaya Tinapay nga Awan Pangpablad Na, nga itu pe̍ ya naibilin ito Linteg nga panagparti da ka urbun karne̍ru para iya Padaya Nitatalib. 8 Itu nga nibon ne̍ Je̍sus de̍ Pe̍dru nge̍ Juan, nga kinunen na, “Mawe̍ kayu isagana ya panggidam tida nga panangilagip tida iya Nitatalib,” kunen na. 9 Ket kinunen da ngarud igina, “Awac ya gabay mu nga pangisaganaan mi?” kunen da. 10 Ket kinunen ne̍ Je̍sus igida, “Agten idi: No makasrec kayu nad iya siyudadin, uwed makasabet dakayu nga isa nga lalaki nga nakaagtu ka amusu nga nisacdu na. Ket suruten nu, se̍ umuneg kayu met iya baley nga pennan na. 11 Ket kunen nu iya akin-baley nga, ‘Ipasaludsud ne̍ Mistru nga kunen na, “Awac ya kuwartu nga panganac se̍ diya adalan ku no deddan iya pananggidam mi nga panangilagip mi iya Nitatalib?”’ kunen nu. 12 Ket uwed nad ipasingen na dakayu, nga isa nga akin-ngatu nga kuwartu nga dackel, ket uwed iyanin amin nga masapul tida. Itu yan ya pangisaganaan nun,” kunen na. 13 Ket nawe̍ da ngarud, ket nadateng da diya amin nga nibaga ne̍ Je̍sus igida, ket nisagana da ngarud ya panggidam da nga panangilagip da ito Nitatalib. 14 Ket ito uras pannangan, nakisangu nga nangan nge̍ Je̍sus kadito apustule̍s. 15 Ket kinunen na igida, “Tinarigagayac nga unay, nga sacbay niya panagrigat ku, makisangu wac kuma pekkem dakayu idi nga pannangan nga panangilagip tida iya Nitatalib. 16 Ta pudnu met nga madi yac nad makisangu manin iya Padaya Nitatalib agingga nga di pekkem matungpal ya pudnu nga kaipapennan na nad iya panangituray ne̍ Apu Diyus,” kunen na. 17 Ket namet nge̍ Je̍sus ka paginuman, se̍ nagkararag nga nagyaman e̍ Apu Diyus. Kalpasan na, kinunen na, “Alac nu yani, ket uminum kayu nga tunggal isa idi. 18 Ta pudnu met nga manipud ita, madic uminum manin iya basi ubas, agingga nga agparang nad ya panangituray ne̍ Apu Diyus,” kunen na. 19 Ket namet pe̍ ka tinapay, se̍ nagkararag nga nagyaman manin e̍ Apu Diyus. Pinisepisey na to tinapay, se̍ na ne̍cde̍ igida nga kinunen na, “Idi ya beggic, nga mae̍cde̍ nga maipaay dakayu. [Agten idi nga pannangan ya wanglen nu kuma nga panangilagip nu iyaken,” kunen na. 20 Se̍ manin, kalpasan niya pannangan da, ne̍cde̍ na igida ya paginuman, ket kinunen na, “Idi nga binasu nga mainum, itu ya pakaemmuwan nu nga uwed kabarbaru nga tulag ne̍ Apu Diyus dakayu, nga mapalagdaan gapu iya pannakaiyayus niya dagac para dakayu.] 21 “Ngem ita, singen nu, ta uwed met dakayu nga kasangsanguc idi nga panganan ya mangiyawat nad iyaken kadiya kumuntra iyaken. 22 Tutu met nga maiyawat nad ya Anac nga Naipatoley, ta aglak-am ngarud ka pannakatey, sigun iya sigud nga naikeddeng maipanggep igina. Ngem kackaasi nad lugud yan nga toley nga mangiyawat igina!” kunen na. 23 Ket nagsisinnaludsud dito apustule̍s no nagan ngata igida ya mangiyawat nad igina. 24 Ket itun, nagsusupadi dito adalanin no nagan igida ya maibilang nga kangrunaan. 25 Itu nga kinunen ne̍ Je̍sus igida, “Diya ar-ari diya bekken nga Hudyu, ket ipapilit da ya turay da kadiya toley da. Ngarud, diya agtuturay nga bekken nga Hudyu, gabay da pe̍ ya maawagan ka managkaasi. 26 Ngem bekken kayu kuma nga agten iyan, ta ya maibilang nga kangrunaan dakayu, masapul nga agten kuma iya kababaan. Ket ya maibilang nga pangulu nu, masapul nga agten kuma iya agsirsirbi dakayu. 27 Ket sigun iya kunen diya toley, nagan na kanu ya maibilang nga nangatngatu: Ya sumangu nga maidasaran, winno ya agidasar nga agsirsirbi? Di ngarud ya sumangu nga maidasaran ya maibilang nga nangatngatu? Ket tutu met! Ngem no iyaken nga gennung, uwed dac met dakayu nga arig nga agsirsirbi dakayu,” kunen na. 28 “Ket no dakayu, pe̍yeng nga nibulbulun kayu iyaken, nga madi dac binaybay-an, orey kadiya nakaparparigatac. 29 Ket iya agten iyan, isaad nakayu ngarud nga mangituray, nga agten mettas ito panangisaad niya Amac iyaken nga mangituray. 30 Itu nga mabalin nu ya makisangu nad iyaken nga mangan iya pagturayac. Ket pagtugawen nakayu nad pe̍ nga mangipangulu kadiya kapututan dito sangapulu ket duwa nga anac nito Israe̍l.” 31 Ket kinunen ne̍ Je̍sus e̍ Pe̍dru, “Ay, Simon, denggem yani nga ibagac ikew: Napalubusan nge̍ Satanas nga mangriribuc dakayu, nga maiyarig iya panagisap ka beggas tasun maisibna ya nabaru iya bekken nga nabaru. 32 Ngem nikararagan naka e̍ Apu Diyus, Pe̍dru, tasun madi kuma mapukaw ya panamatim. Ket no sumoli nad ikew ya nabileg nga panamatim iyaken, masapul nga ikew mettas ya mangpabileg kadiya padam nga adalan,” kunen na. 33 Ket kinunen ngarud ne̍ Pe̍dru igina, “Apu, sisasagana ngac met nga maibulun ikew, orey iya pagbaludan winno iya pakatayan,” kunen na. 34 Ngem kinunen ne̍ Je̍sus, “Ya kinapudnu na, Pe̍dru, ita mettas nga gabi, sacbay niya panagtataraut diya kawitan no parbangun, name̍tlu nac nad met nga nilibac kin, nga kunem nad nga madi nac em-emmu,” kunen na. 35 Ket kinunen manin ne̍ Je̍sus kadito adalan na, “Ito nibon nakayu itun nga awan nitarey nu nga kuwarta, legpi winno re̍se̍rba nu nga palloka, uwed kad nagkurangan nu itun?” kunen na. “Awan met,” kunen da. 36 Ket kinunen ne̍ Je̍sus igida, “Ngem ya kunec itan, ket ya uwed kuwarta na dakayu, alac na kuma, se̍ alac nu met pe̍ ya legpi nu no uwed. Ket ya awan ispada na, ilaku na kuma ngin ya ke̍bal na, se̍ mawe̍ ngumina. 37 Ta pudnu met nga ya mapasamac nad iyaken, itu nad ya pakatungpalan nito naisurat iya Bibliya nga masapul nga matungpal nga kunen na, ‘Ket naibilang met nga isa kadiya managdacdake̍c.’ Ta matungtungpal nga tutu win to naisurat maipanggep iyaken,” kunen na. 38 Ket kinunen dito adalan na, “Kad ya duwa nga ispada idi, Apu,” kunen da. Ket kinunen ne̍ Je̍sus igida, “Kustun,” kunen na. 39 Ket itun, sigun ito pe̍yeng nga winangel ne̍ Je̍sus, pimanaw iya siyudad nga nawe̍ enna Tageytey Ulibu. Ket simurut pe̍ igina dito adalan na. 40 Ket ito nakadateng iya lugar nga pennan na, kinunen na kadito adalan na, “Agkararag kayu ngarudin, tasun madi kayu kuma nga masulisug,” kunen na. 41 Ket binay-atan na da ka e̍teng, se̍ nagparintumeng nga nagkarkararagin. 42 Ket kinunen na iya panagkararag na, “Ama, no tarigagay mu nga maipac yani nga panagsagaba nga lak-amec, nga rigat nga arig nga inumec, ket ipac mu kuma ngarud. Ngem bekken kuma ngarud nga ya tarigagay ku ya matungpal, no di lugud ya tarigagay mu,” kunen na. 43 [Ket itun, uwed nagparang e̍ Je̍sus nga isa nga anghe̍l nga gayat ka langit, nga nangpabileg igina. 44 Ket nipaspasnec pekkem ne̍ Je̍sus ya panagkararag na, ta nadagsen nga unayin ya ricna na, ket naglinget met ka agten iya daga nga agtedted iya ginet tin.] 45 Ket kalpasan nito panagkararag ne̍ Je̍susin, nagsikad nga simoli ito edyan dito adalan na. Ket nadateng na da nga agtudtudugin, ta agdodongyot da itun gapu iya leddaang da. 46 Ket kinunen ne̍ Je̍sus igida, “Ape̍ nga mat-atudug kayu? Bumangun kayun, ket agkararag kayu ngarud, tasun madi kayu kuma nga masulisug,” kunen na. 47 Ket ito agkagkagi pekkem nge̍ Je̍sus, uwed da inumbe̍t ennan nga adu nga toley. Ket ya nangibagnus igida, itu met to Hudas, nga isa ngarud kadito sangapulu ket duwa nga adalan. Ket to Hudas, imadenni ngarud e̍ Je̍sus, tasun agkan na nge̍ Je̍sus. 48 Ngem kinunen ne̍ Je̍sus igina, “Hudas, ya agec mu kadi ya pangiyawat mu iya Anac nga Naipatoley?” kunen na. 49 Ket dito adalan ne̍ Je̍sus, nalasin da ya mapasamac, itu nga kinunen da, “Apu, kumteb kamin?” kunen da. 50 Ket kinteb ngarud mettin nito isa igida ya tagabu nito kangatuwan nga agsirsirbi iya Te̍mplu, ket nape̍ngas met to diwanan nga tinga nito tagabu win. 51 Ngem kinunen ne̍ Je̍sus, “Bay-an tida ya agten iyan!” kunen na. Ket sine̍cde̍ng na ya natalingu nga tinga nito tagabu, ket pinalaing nan. 52 Ket se̍ nagkagi nge̍ Je̍sus kadito inumbe̍t nga mangtekkem igina nga pangulu diya agsirsirbi iya Te̍mplu, se̍ kadito pangulu dito guwardiya niya Te̍mplu, se̍ dito panglakayen diya Hudyu, nga kinunen na, “Ape̍ kad nga agtagiispada se̍ agtagipang-ur kayu nga inumbe̍t mangtekkem iyaken, nga arig nga isa ngac nga tulisan? 53 Inalgew nga uwed dac met iya imatang nu enna Te̍mplu, ngem madi dac met nga tinkem. Ngem ita mettas, itu ya gundaway nu, ket itu pe̍ yin ya gundaway ne̍ Satanas nga paggayatan niya pannakabalin niya gicbet,” kunen na. 54 Ket tinkem da ngarud nge̍ Je̍susin, nga nipen da iya baley nito kangatuwan nga agsirsirbi iya Te̍mplu. Ket e̍ Pe̍dru, tinumtumneb met igina. 55 Ket dito uwed iya emwag nito baley, nagapuy da ka paginuduwan da iya tengnga nito emwag, ket nagtugtugew da ngarud iyanin. Ket e̍ Pe̍dru, nawe̍ pe̍ nakitugew igida. 56 Ket ito nadarangan nge̍ Pe̍dru nga makiin-inudu, nasingen niya isa nga babey nga katulung. Ket binetbettaan nito babey, nga kinunen na, “Nih, idi met pe̍ ya isa kadito nakibulubulun e̍ Je̍sus!” kunen na. 57 Ngem naglibac met nge̍ Pe̍dru nga kinunen na ito babey, “Siyac, madic met em-emmu yan nga toley,” kunen na. 58 Ket iya di mabayag, uwed manin lalaki nga nakasingen pe̍ e̍ Pe̍dru, ket kinunen na, “Ikew met pe̍ ya isa kadito kabulun na!” kunen na. Ngem kinunen ne̍ Pe̍dru ito lalaki, “Ahah, bekken met!” kunen na. 59 Ket ito napalabes ngata ya isa nga uras, uwed manin lalaki nga nangipapilit nga kinunen na, “Siguradu met nga nakibulubulun pe̍ yani e̍ Je̍sus, ta iGalilya met,” kunen na. 60 Ngem kinunen ne̍ Pe̍dru ito lalaki, “Ahah! Madi yac met emmu yan nga ibagbagam!” kunen na met. Ket ito agkagkagi pekkem nge̍ Pe̍dru, pag-isu met nga uwed nagtaraut nga kawitanin. 61 Ket limaw-ing mettin ya Apu nga sinisingen na nge̍ Pe̍dru win. Ket nalagip ngarudin ne̍ Pe̍dru to nibaga niya Apu igina itun nga kinunen na, “Idi mettas nga gabi, sacbay niya panagtataraut diya kawitan no parbangun, name̍tlu nac nad met nga nilibac kin.” 62 Ket rinumwar ngarud nge̍ Pe̍dru iyan, ket nagberrit ka napalausin. 63 Ket dito nangbanbantay e̍ Je̍sus, inuy-uyaw da met nga kinabkabil. 64 Inamitngan da se̍ da kinunen igina, “Ala kay, padtuwam man no nagan dakami ya nangtungpa ikew!” kunen da. 65 Ket adu pekkem diya kinagkagi da nga pananguy-uyaw da e̍ Je̍sus. 66 Ket ito agwada ngin, naguurnung dito kunse̍hale̍sin, nga itu dito panglakayen diya Hudyu, se̍ dito pangpangulu diya agsirsirbi iya Te̍mplu, se̍ dito manursuru iya Linteg. Ket didi nga kunse̍hale̍s, nipasangu da nge̍ Je̍sus igida iya paguurnungan da. 67 Ket kinunen da e̍ Je̍sus, “Ibagam man dakami no tutu nga ikew ya naipadtu nga Kristu,” kunen da. Ket kinunen ne̍ Je̍sus igida, “Orey no ibagac dakayu, ket madi dac mettas patiyen. 68 Se̍ no agsaludsud dac dakayu, madi kayu mettas sumungbat. 69 Ngem agten idi ya ibagac: Manipud ita, maipatugew ya Anac nga Naipatoley iya madiwanan ne̍ Apu Diyus nga Mannakabalin,” kunen na. 70 Ket amin da, kinunen da ngarud igina, “Dikad kayat mu kad nga kagiyen nga ikew ya Anac ne̍ Apu Diyus?” kunen da. Ket kinunen ne̍ Je̍sus igida, “Nakagi nu mettin,” kunen na. 71 Ket kinunen da, “Ke̍h! Awan pakasapulan tidan ka sabali nga sacsi yin, ta nagicna tidan ya mismu mettas nga kagi na,” kunen da. 1 Ket itun, amin dito pangpangulu nga naur-urnung iyan, nawe̍ da nipen nge̍ Je̍sus iya edyan nito Gube̍rnadur Pilatu. 2 Ket ito uwed da iya sangu nan, pinabpabasul da nge̍ Je̍sus, nga kinunen da e̍ Pilatu, “Natiliwan mi yani nga toley nga mangiyaw-awan kadiya pada mi nga Hudyu. Ket iparit na met ya panagbayad mi ka buis e̍ Ari Se̍sar, se̍ kunen na met nga igina kanu ya Kristu, nga isa nga ari,” kunen da. 3 Ket e̍ Pilatu, sinaludsud na ngarud e̍ Je̍sus, “Tutu kad nga ikew ya Ari diya Hudyu?” kunen na. Ket kinunen ne̍ Je̍sus igina, “Nakagi mun,” kunen na. 4 Ket itun, kinunen ne̍ Pilatu kadito pangulu diya agsirsirbi iya Te̍mplu, se̍ kadito amin nga duduma nga naur-urnung ennan, “Awan met masmac ku nga basul nidi nga toley nga gapu niya pakaukuman na,” kunen na. 5 Ngem nilallalu da met ya nangipapilit maipanggep igina, nga kinunen da, “Ngem riribuken na met diya toltoley iya amin nga pagiliyan mi nga Hudyu, gapu iya panangisursuru na. Nirugi na enna prubinsiya nga Galilya, ket dimateng met pe̍ idi nin,” kunen da. 6 Ket ito nagicna ne̍ Pilatu yan nga kunen da, kinunen na, “Ay, taga-Galilya kad yani nga toley?” kunen na. 7 Ket ito naemmuwan ne̍ Pilatu nga gayat nga tutu nge̍ Je̍sus iya sakup nga iturayan ne̍ Ari He̍rude̍s, nipaipen na ngarud iya edyan ne̍ He̍rude̍s, ta uwed pe̍ ka He̍rusale̍m itun. 8 Ket to He̍rude̍s, naragsakan met nga unay ito naidateng da nge̍ Je̍sus ito edyan na. Ta madamdamag na maipanggep igina, ket nabayagin nga gabay na nga em-emmuwen, se̍ pe̍nya na met no makasingen kuma ka nakaskasdaaw nga arimanen kuma ne̍ Je̍sus. 9 Itu nga adu ya sinaludsud ne̍ He̍rude̍s e̍ Je̍sus, ngem awan met nisungbat ne̍ Je̍sus. 10 Ket dito pangpangulu diya agsirsirbi iya Te̍mplu, se̍ dito manursuru iya Linteg, nagsisikad da iyan, ket sipipinget da nga nangpabpabasul e̍ Je̍sus. 11 Ket de̍ He̍rude̍s se̍ dito suldadu na, linais da met nge̍ Je̍susin, se̍ nigalgalec da pe̍. Ket kalpasan na, pinakawwessan nito He̍rude̍s nge̍ Je̍sus ka napaw-is nga sutana ari, se̍ na pinaisoli ito Pilatu win. 12 Ket manipud iyan mettas nga algew, aggayyem met de̍ He̍rude̍s nge̍ Pilatu win, orey no nagginnura da sacbay niyan nga algew. 13 Ket to Gube̍rnadur Pilatu, pinaguurnung na dito pangpangulu diya agsirsirbi iya Te̍mplu, se̍ dito duduma nga pangpangulu diya Hudyu, se̍ diya duduma nga toltoley. 14 Ket kinunen na igida, “Nisangu nu met yani nga toley iyaken, ta kunen nu nga allilawen na diya toltoley tasun agsalungasing da iya gubiye̍rnu. Ket sinumaryac ngarud iya imatang nu, ngem pudnu nga awan met nasmac ku nga basul na nga gapu niya pakaukuman na nga maikanatad kadito nipabasul nu igina. 15 Se̍ awan pe̍ emmu ne̍ He̍rude̍s nga basul na, itu nga nipasoli na manin dactida. Ngarud, awan naariman nidi nga toley nga maitutup nga pakatayan na. 16 Dikad pe̍ dusaec nga pasaplit ku ngasin, se̍ yac iruwarin,” kunen na. 17 [Gabay na ngamin nga iruwar, ta ugali met diya Hudyu nga pairuwar da ya isa nga balud kada timpu niya Padaya Nitatalib.] 18 Ngem nagkaykaysa dito toltoley nga nangip-ipkaw, nga kinunen da, “Ipapatey mu yan nga toley! Ya balud nga Barabas ya gabay mi nga iruwar mu!” kunen da nga ne̍cre̍s. 19 Ket yan nga Barabas, nabalud gapu iya isa nga riribuc itun nga napasamac iyan mettas nga siyudad, ket pimatey met itun. 20 Ngem e̍ Je̍sus met ya gabay ne̍ Pilatu nga iruwar. Itu nga binaliwan na ngarud manin to kinagi na kadito toltoley. 21 Ngem dito toltoley, nip-ipkaw da manin nga kinunen da, “Pailansam! Pailansam ka krus!” kunen da. 22 Ket pine̍tlu manin ne̍ Pilatu nga kinunen igida, “Ape̍ kadi? Nagan ngarud ya basul na? Awan met nasmac ku nga basul na nga tumutup nga pakatayan na. Dikad pe̍ dusaec nga pasaplit ku ngasin, se̍ yac iruwarin,” kunen na. 23 Ngem nilallalu lugud dito toltoley to panangipapilit da, nga nip-ipkaw da nga mailansa kuma kanu nge̍ Je̍sus ka krus. Ket nikasu ngarud ne̍ Pilatu win to nipkaw da nga adeng da. 24 Dikad pe̍ nibilin ne̍ Pilatu nga matungpal kanu to nipapilit dito toltoley. 25 Itu nga to Barabas nga naibalud gapu iya panangriribuc na kadiya toltoley, se̍ nakapatey, ket igina met ya pinairuwar ne̍ Pilatu sigun ito inadeng dito toltoley. Ngem e̍ Je̍sus nga gennung, niyawat met ne̍ Pilatu tasun matungpal to kalikagum dito toltoley. 26 Ket niruwar da ngarud nge̍ Je̍sus. Ket ito uwed da iya dalan, uwed met nasabet da nga isa nga iSire̍ne̍ nga agnagan ka Simon. Sumungsungad yani nga toley iya siyudadin, nga naggayat iya away. Ket nimet da to Simon, se̍ da nipaagtu to krus igina, se̍ da nipasarunu e̍ Je̍sus. 27 Ket adu diya toley nga nip-ipuyut e̍ Je̍susin, ket uwed da pe̍ babey nga nagladladingit nga nangberberrit e̍ Je̍sus. 28 Ket linaw-ing ne̍ Je̍sus da, nga kinunen na igida, “Dakayu nga babey nga iHe̍rusale̍m, bekken met nga iyaken ya masapul nga berritan nu, no di lugud diya begbeggi nu mettas, se̍ diya an-anac nu. 29 Ta pudnu met nga uwed nad umbe̍t nga timpu nga agten idi ya kunen diya toltoley maipanggep kadiya babey: ‘Nagasat diya lupes se̍ diya madi pekkem nga naganac, se̍ diya madi pekkem nagsagibi,’ kunen da nad gapu iya panagrigat da. 30 Ket iyan nad nga timpu, kunen diya toltoley maipanggep kadiya tageytey, ‘Ay, migdey kuma ngin dakami,’ se̍ maipanggep kadiya mung-ul, kunen da nad nga, ‘Gaboran dakami kuma ngarudin,’ kunen da nad gapu iya panagrigat da. 31 Pudnu met nad ya panagrigat nu, ta no agten kadidi nga panagrigat ya ar-arimanen da ita iyaken nga maiyarig ka nabiyag nga kayu, nagan ngarud ya maariman nad dakayu nga maiyarig iya nacrit nga kayu?” kunen na. 32 Ket uwed pe̍ duwa nga managbasul nga balud nga nipen da pe̍, tasun ikumpas da da e̍ Je̍sus nga patayen. 33 Ket ito nakadateng da iya lugar nga maawagan ka Bangabanga, ket itu ya nangilansaan da e̍ Je̍sus ka krusin. Ket nilansa da pe̍ kadiya krus da dito duwa nga managbasul, nga ya isa, uwed iya madiwanan ne̍ Je̍sus, ket ya isa, uwed iya makatigid na. 34 Ket e̍ Je̍sus, kinunen na, “Ama, pakawanem kay diya mangwangel idi iyaken, ta di da maawatan ya banag niya wangwanglen da,” kunen na. Ket uwed da met nagbibinnunut nga nagbibingayan da diya luput ne̍ Je̍sus. 35 Ket uwed pe̍ diya toltoley nga nagsisikad iyan, nga nagbuybuya. Ket dito pangpangulu diya Hudyu, inuy-uyaw da nge̍ Je̍sus nga kinunen da, “Naisalakan na kanu met diya duduma. Ket no tutu nga igina ya Kristu nga pinili ne̍ Apu Diyus, ape̍ nga di na lugud isalakan ya beggi na mettasin?” kunen da. 36 Ket inuy-uyaw pe̍ dito suldadu nge̍ Je̍sus, nga nawe̍ da dinawawaan ka suka, 37 ket kinunen da e̍ Je̍sus, “Isalakan mu was ya beggim a, no tutu nga ikew ya Ari diya Hudyu!” kunen da. 38 Ket iya ngatuwen niya ulu ne̍ Je̍sus ito krus, uwed pakaemmu nga naisurat. Agten idi to naisurat: “Idi ya Ari diya Hudyu.” 39 Ket to isa kadito duwa nga managbasul nga nailansa pe̍ antuni, linais na met pe̍ nge̍ Je̍sus, nga kinunen na, “Se̍pe̍? Bekken kad nga ikew tun ya Kristu? Isalakan mu man ya beggim, se̍ pati dakami,” kunen na. 40 Ngem to kabulun na nga managbasul, nilbec na nga kinunen na, “Ape̍ awan ansing mu e̍ Apu Diyus? Singem, ket agpapada tida nga maukumin. 41 Ket dacta, rumbeng met yani nga dusa ta, ata itu ya tumutup nga supapac dito winangwangel ta. Ngem iyan nga toley nga gennung, awan met winangel na nga dake̍c,” kunen na. 42 Ket se̍ na kinunen e̍ Je̍sus, “Je̍sus, lagipen nac kay nad no agparang ka nga agari yin,” kunen na. 43 Ket kinunen ne̍ Je̍sus igina, “Pudnu met yani nga ibagac ikew: Ita mettas nga algew, makipagedyan ka iyaken nin ka Paraisu,” kunen na. 44 Ket ito agmatuunin, gimicbet mettin ya amin nga lubung antuni nin. Ket nagpaut to gicbet agingga ka alas tre̍s iya gidam, 45 ta nagpukaw met ya darang niya sinag. Ket enna Te̍mplu, napigis met itun nga nagudduwa ngin to kurtina nga nanglinged iya uneg na. 46 Ket e̍ Je̍sus ito krus na, nagpekkaw met nga kinunen na ka nabileg, “Ama, italec ku ikew ya kararuwac,” kunen na. Ket ito nakagi na yanin, awan anges nan. 47 Ket ito nasingen niya kapitan dito suldadu to napasamac kin, sidadayaw e̍ Apu Diyus nga kinunen na, “Pudnu met nga nalinteg yani nga toley!” kunen na. 48 Ket amin dito toltoley nga naur-urnung nga nagbuybuya, nasingen da met pe̍ to napasamac. Ket nagawir dan nga nangdandantugin iya barukung da gapu iya ladingit da. 49 Ket amin dito gagayyem ne̍ Je̍sus se̍ dito babey nga simursurut igina nanipud ka Galilya, ket nagasisikad da met itun iya nabay-at ka e̍teng. Ket nasingen da pe̍ diyan nga napasamac. 50 Ket uwed toley itun nga agnagan ka Huse̍. Isa nga kunse̍hal diya Hudyu nge̍ Huse̍, ket nanacman se̍ nalinteg. 51 Madi met nakipagkanunung kadito panggep se̍ wangel dito pada na nga kunse̍hale̍s nga maikuntra e̍ Je̍sus. E̍ Huse̍, taga-Arimatiya, nga isa nga ili diya Hudyu. Ket isa met pe̍ nga mangpadpadaan nga sinanama iya umbe̍t nga panangituray ne̍ Apu Diyus. 52 Ket to Huse̍, nawe̍ iya edyan ne̍ Gube̍rnadur Pilatu, ket nagadeng ka pammalubus nga alac na ya bangkay ne̍ Je̍sus. 53 Ket ito naidsag nan to bangkayin, kinubit na met ka luput nga maawagan ka line̍n, se̍ na nipisuc iya isa nga tamen nga nailiyang ka batu, nga awan pekkem naitamen iyan. 54 Ket Biye̍rne̍s met itun, nga itu ya algew nga maawagan ka Algew Panagisagana. Ket gidamin itun, nga dandani yin ya panangrugi niya Algew Ngilin. 55 Ket dito babey nga simurut e̍ Je̍sus nanipud ka Galilya, nipuyut dan ito Huse̍. Ket nasingen da to nakaitamennan, se̍ to pannakaitalipen nito bangkay ne̍ Je̍sus. 56 Kalpasan na, simoli da iya siyudad, ket nangisagana da ka pangbalsamar da nga bangbanglu se̍ sapsapu. Ket ito nadatnganin ya Algew Ngilin, nagimang da ngarud maikanatad ito bilin niya Linteg Hudyu. 1 Ket ito nasapa pekkem nga unay iya algew Duminggu, nawe̍ dito babey iya nakaitamennan ne̍ Je̍sus. Ket nitarey da dito bangbanglu nga nisagana da nga pangbalsamar iya bangkay. 2 Ket ito dimateng da antuni, nasingen da nga ya dackel nga batu nga naigiset ito nailiyang nga tamen, naibukalig mettin. 3 Ket nimuneg da ngarud ito tamen, ket nasingen da met nga awan gayam to bangkay ne̍ Apu Je̍susin. 4 Ket nasikuran da ngarud no ape̍. Ket pagamwan da ngas nga uwed met duwa nga lalaki nga gasisikad iya abay dan, nga makapurar ya kawwes da. 5 Ket nagdumug ngarud dito babey gapu iya napalaus nga ansing da. Ket dito lalaki, kinunen da igida, “Ape̍ nga ya edyan diya natey ya pangsapsapulan nu iya sibibiyag? 6 Awan met idi nin ya sapsapulen nu, ta nagungarin. Madi kayu kad malagip to kinagi na dakayu ito kauwed na pekkem enna Galilya? 7 Ta nibaga na met nga masapul nga maiyawat ya Anac nga Naipatoley kadiya toley nga managdacdake̍c, se̍ masapul nga mailansa ka krus, ket agungar mettas iya maikatlu nga algew, kunen na met itun,” kunen dito lalaki. 8 Ket nalagip ngarudin dito babey to kinagi ne̍ Je̍sus itun. 9 Ket pimanaw da ngarud ito edyan nito tamen, nga simoli iya siyudadin. Ket ito sinumpuc dan, nipadamag da amin diyan kadito sangapulu ket isa nga adalan ne̍ Je̍sus, se̍ kadito duduma nga pasurut na. 10 Ket dito babey nga nagipadamag kadiyan kadito apustule̍s, igida de̍ Marya nga iMagdala, Huwana, se̍ e̍ Marya nga ina ne̍ Santiyagu. Didi se̍ dito kabulun da nga duduma nga babey diya nagipadamag kadito apustule̍s. 11 Ngem madi met namati dito nakaibagaan niya damag, ta pagarup da no agsimsimangtaw was dito babey. 12 [Ngem e̍ Pe̍dru, nanagtag met nga nawe̍ naningen ito tamen. Nagdokot nga sime̍re̍p iya uneg nito tamen, ket awan sabali nga nasingen na no di ngas to luput nga line̍n nga nangkubit da itun ito bangkay ne̍ Je̍sus. Itu nga nagawirin, nga nasdaawan gapu iyan nga napasamac.] 13 Ket iyan mettas nga algew, uwed duwa nga pasurut ne̍ Je̍sus nga mawe̍ iya isa nga ili nga managan ka E̍maus. Ket ya ili nga E̍maus, mabalin nga sangapulu ket isa nga kilume̍tru ya kaaddeyyu na manipud ka He̍rusale̍m. 14 Ket ito manmanalan da, sapsaputen da to amin nga napasamac maipanggep e̍ Je̍sus. 15 Ket ito agsapsaput da pekkem, uwed imadenni nga nakibulun pe̍ igidan. Ket e̍ Je̍sus met. 16 Nasingen da, ngem madi da nga nailasin nga e̍ Je̍sus ya kabulun da. 17 Ket sinaludsud ne̍ Je̍sus igida, “Nagan ya sapsaputen nu iya panagdaldalan nu?” kunen na. Ket nagsardeng ngarud nga nanalan dito duwa, ket masingen met kadiya rupa da ya leddaang da. 18 Ket ya isa igida nga agnagan ka Kliyupas, simungbat met e̍ Je̍sus nga kinunen na, “Madim kad emmu? Ikew was kid ya aged-edyan ka He̍rusale̍m nga madi makaemmu no nagan ya napaspasamac antuni kadito nagkallabes nga algew,” kunen na. 19 Ket kinunen met latta ne̍ Je̍sus igida, “Ape̍? Nagan kad niyan?” kunen na. Ket simungbat da manin igina nga kinunen da, “Maipanggep ngarud kadiya amin nga napasamac ito Je̍sus nga iNasare̍t, itu ya sapsaput mi. Mammadtu met to Je̍sus, ket nabileg ya pannakabalin na nga nasingen kadiya winangel na se̍ kinagi na, bekken nas nga iya imatang diya toltoley, no di pe̍ iya imatang ne̍ Apu Diyus. 20 Ket diya pangpangulu diya agsirsirbi iya Te̍mplu, se̍ diya duduma nga pangpangulu tida, niyawat da lugud met tasun maikeddeng nga matey. Ket iya agten iyan, nipailansa da ngarud ka krus. 21 Ngem dakami, ninamnama mi met itun nga igina ya mangwayawaya kuma nga mangisalakan dactida nga iIsrae̍l. Ngem ya napasamac, ket maikatlu nga algew itan ya napalabes sin, kalpasan nito panangpatey da igina. 22 “Ngem orey agten iyan, mas-asdaaw kami met itan, ta uwed da kabulun mi nga babey nga nasapa nga nawe̍ iya tamen nito Je̍sus ito agsapa. 23 Ket simoli da nga nangibaga dakami nga awan kanu met to bangkay nan. Ket uwed da kanu pe̍ nagpasingen igida nga anghe̍l nga nangipadamag igida nga sibibiyag kanu nge̍ Je̍sus. 24 Ket uwed da pe̍ kabulun mi nga lalaki nga nawe̍ nangpanecnec ito nakaitamennan na. Ket gapu ito nasingen da, napanecnekkan da ngarud nga pudnu to kinagi dito babey. Ngem madi da kanu met nasingen nge̍ Je̍sus,” kunen na. 25 Ket e̍ Je̍sus, kinunen na ngarud igida, “Ape̍ lugud nga nakapsut ya pannakaawat nu? Ape̍ nga narigat kayu nga mamati kadito amin nga kinagi dito mammadtu? 26 Di ngarud masapul nga mona nga agrigat ya Kristu ka agten kadiyan, se̍ kalpasan na, makadateng nad iya pakaidayawan na?” kunen na. 27 Ket iya agten iyan, nipalawag ne̍ Je̍sus igida ya banbanag nga naisurat iya amin nga Bibliya maipanggep mettas igina, nga nirugi na kadito nisurat nito Muyse̍s, se̍ nituluy na kadito kinagi dito amin nga mammadtu nga naisurat iya Bibliya. 28 Ket ito sumungsungad dan iya ili nga pennan dito duwa, arig nga manalan latta nge̍ Je̍sus nga tumalib ngas iyan nga ili. 29 Ngem pinilit da nga kinunen da igina, “Ageppaw ka idi nin, ta gidamin, ket gumicbet pe̍ yin,” kunen da. Dikad nawe̍ ngarud nge̍ Je̍sus nga makidagus igida. 30 Ket ito nagsasangu dan iya panganan, namet nge̍ Je̍sus iya tinapay, se̍ nagyaman e̍ Apu Diyus. Ket pinisey na, se̍ na niyawat igida. 31 Ket iyan mettas nga kanitu, arig nga nalukatan diya mata dan, ta nalasin da mettin nga igina gayam nge̍ Je̍sus. Ngem nagpukaw mettasin iya panagsingen da. 32 Ket kinunen ngarud dito duwa iya panagtebbar da, “Itu mettas gayam nga naganas nga unay to panaggigicna ta iya kagi na ito uwed tida pekkem iya dalan, ito nipalawag na dacta ya banbanag dito naisurat iya Bibliya!” kunen da. 33 Ket dagus da mettas nga simoli ka He̍rusale̍min. Ket nadateng da nga naurnung met antuni nin dito sangapulu ket isa nga adalan se̍ duduma pe̍ nga kabulun da. 34 Ket dito naurnung mettas ya nona nga nagkagi, nga kinunen da kadito duwa, “Pudnu met nga nagungar ya Apu win! Nagpasingen met e̍ Simon!” kunen da. 35 Ket dito duwa, nipadamag da met pe̍ to napasamac igida ito nagpa-E̍maus da, se̍ nibaga da pe̍ no kumaan nito pannakailasin da e̍ Je̍sus ito nangpisey na ito tinapay. 36 Ket ito madama da pekkem nga mangis-istorya iyan, nagparang met nge̍ Je̍sus, nga gasisikadin iya nagtetengngaan da. Ket kimablaaw ngarud igida nga kinunen na, “Talna kuma ya uwed dakayu,” kunen na. 37 Ngem nakigtut da, se̍ napalaus ya ansing da, ta pagarup da no be̍law ya nasingen da. 38 Ket kinunen ne̍ Je̍sus igida, “Ape̍ masikuran kayu? Ape̍ nga uwed panagduwaduwa nu? 39 Singen nu diya ima se̍ sakac, tasun maemmuwan nu nga iyaken mettas. Ricnaen dac, tasun mapanecnekkan nu. Ta no ya be̍law, awan met sebbit se̍ tulang na. Singen nu, ta uwed met iyaken nga gennung,” kunen na. 40 [Kalpasan niya panangagi na iyan, nipasingen na igida diya ima na se̍ saka na.] 41 Napalaus nga unay ya anggem da, ket arig nga madi da pekkem mamati iya nasingen da, ta mas-asdaaw da pekkem. Itu nga kinunen ne̍ Je̍sus igida, “Uwed kanen nu idi?” kunen na. 42 Ket ne̍cdan da ngarud ka sangagerret nga natunu nga lames. 43 Inawat na, se̍ na kinan iya imatang da. 44 Kalpasan na, kinunen na igida, “Itu yani to nibagac dakayu ito nakibulbulun nac pekkem dakayu itun, nga masapul nga matungpal amin nga naisurat maipanggep iyaken iya Linteg nito Muyse̍s se̍ kadiya liblibru dito mammadtu se̍ iya libru nga Salmu,” kunen na. 45 Ket itun, arig nga linukatan ne̍ Je̍sus ya pannakaawat da, tasun maawatan da diya naisurat iya Bibliya. 46 Ket kinunen na igida, “Agten idi met ya naisurat iya Bibliya: Ya Kristu, masapul nga agrigat se̍ mapatey. Ngem agungar iya maikatlu nga algew. 47 Ket kunen na pe̍ iya Bibliya nga masapul nga gapu iya turay ne̍ Kristu, maikasaba ya damag maipanggep iya panagbabawi, se̍ iya pannakapakawan diya basbasul. Ngarud, mona nga maikasaba idi nga He̍rusale̍m, se̍ maiwaras pe̍ kadiya amin nga pagpagiliyan iya lubung. 48 Ket dakayu mettas ya mangipakaemmu iya pudnu maipanggep kadidi nga banbanag. 49 Ket agten idi: Ibon ku dakayu to nikari niya Amac. Ket masapul nga madi kayu ngarud pekkem pumanpanaw idi nga siyudad, agingga nga di kayu pekkem mae̍cdan ka pannakabalin nga gayat ka langit,” kunen na. 50 Ket itun, niruwar ne̍ Je̍sus iya siyudad dito pasurut na. Ket ito nakadateng dan iya denna niya ili nga Be̍tanya, nitayag ne̍ Je̍sus diya ima na, ket nikararagan na dito pasurut na. 51 Ket ito madama nga mangikarkararag nge̍ Je̍sus igida, nasingen da nga pimanaw igidan, nga naipangudu win nga nawe̍ ka langit. 52 Ket nagdaydayaw da ngarudin igina, se̍ da simoli ka He̍rusale̍m nga siaanggem nga unay. 53 Ket kanayun da nga nawe̍ iya Te̍mplu itun nga nagdaydayaw e̍ Apu Diyus.